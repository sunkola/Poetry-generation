首春:寒隨窮律變，春逐鳥聲開。初風飄帶柳，晚雪間花梅。碧林青舊竹，綠沼翠新苔。芝田初雁去，綺樹巧鶯來。
初晴落景:晚霞聊自怡，初晴彌可喜。日晃百花色，風動千林翠。池魚躍不同，園鳥聲還異。寄言博通者，知予物外志。
初夏:一朝春夏改，隔夜鳥花遷。陰陽深淺葉，曉夕重輕煙。哢鶯猶響殿，橫絲正網天。珮高蘭影接，綬細草紋連。碧鱗驚棹側，玄燕舞檐前。何必汾陽處，始復有山泉。
度秋:夏律昨留灰，秋箭今移晷。峨嵋岫初出，洞庭波漸起。桂白發幽岩，菊黃開灞涘。運流方可嘆，含毫屬微理。
儀鸞殿早秋:寒驚薊門葉，秋發小山枝。松陰背日轉，竹影避風移。提壺菊花岸，高興芙蓉池。欲知涼氣早，巢空燕不窺。
秋日即目:爽氣浮丹闕，秋光澹紫宮。衣碎荷疏影，花明菊點叢。袍輕低草露，蓋側舞松風。散岫飄雲葉，迷路飛煙鴻。砌冷蘭凋佩，閨寒樹隕桐。別鶴棲琴里，離猿啼峽中。落野飛星箭，弦虛半月弓。芳菲夕霧起，暮色滿房櫳。
山閣晚秋:山亭秋色滿，岩牖涼風度。疏蘭尚染煙，殘菊猶承露。古石衣新苔，新巢封古樹。歷覽情無極，咫尺輪光暮。
帝京篇十首:秦川雄帝宅，函谷壯皇居。綺殿千尋起，離宮百雉餘。連薨遙接漢，飛觀迥凌虛。雲日隱層闕，風煙出綺疏。岩廊罷機務，崇文聊駐輦。玉匣啟龍圖，金繩披鳳篆。韋編斷仍續，縹帙舒還捲。對此乃淹留，欹案觀墳典。移步出詞林，停輿欣武宴。雕弓寫明月，駿馬疑流電。驚雁落虛弦，啼猿悲急箭。閱賞誠多美，於茲乃忘倦。鳴笳臨樂館，眺聽歡芳節。急管韻朱弦，清歌凝白雪。彩鳳肅來儀，玄鶴紛成列。去茲鄭衛聲，雅音方可悅。芳辰追逸趣，禁苑信多奇。橋形通漢上，峰勢接雲危。煙霞交隱映，花鳥自參差。何如肆轍跡，萬里賞瑤池。飛蓋去芳園，蘭橈游翠渚。萍間日彩亂，荷處香風舉。桂楫滿中川，弦歌振長嶼。豈必汾河曲，方為歡宴所。落日雙闕昏，回輿九重暮。長煙散初碧，皎月澄輕素。搴幌玩琴書，開軒引雲霧。斜漢耿層閣，清風搖玉樹。歡樂難再逢，芳辰良可惜。玉酒泛雲罍，蘭殽陳綺席。千鐘合堯禹，百獸諧金石。得志重寸陰，忘懷輕尺璧。建章歡賞夕，二八盡妖妍。羅綺昭陽殿，芬芳玳瑁筵。佩移星正動，扇掩月初圓。無勞上懸圃，即此對神仙。以茲游觀極，悠然獨長想。披捲覽前蹤，撫躬尋既往。望古茅茨約，瞻今蘭殿廣。人道惡高危，虛心戒盈蕩。奉天竭誠敬，臨民思惠養。納善察忠諫，明科慎刑賞。六五誠難繼，四三非易仰。廣待淳化敷，方嗣雲亭響。
飲馬長城窟行:塞外悲風切，交河冰已結。瀚海百重波，陰山千里雪。迥戍危烽火，層巒引高節。悠悠捲旆旌，飲馬出長城。寒沙連騎跡，朔吹斷邊聲。胡塵清玉塞，羌笛韻金鉦。絕漠乾戈戢，車徒振原隰。都尉反龍堆，將軍旋馬邑。揚麾氛霧靜，紀石功名立。荒裔一戎衣，靈台凱歌入。
執契靜三邊:執契靜三邊，持衡臨萬姓。玉彩輝關燭，金華流日鏡。無為宇宙清，有美璇璣正。皎佩星連景，飄衣雲結慶。戢武耀七德，升文輝九功。煙波澄舊碧，塵火息前紅。霜野韜蓮劍，關城罷月弓。錢綴榆天合，新城柳塞空。花銷蔥嶺雪，縠盡流沙霧。秋駕轉兢懷，春冰彌軫慮。書絕龍庭羽，烽休鳳穴戍。衣宵寢二難，食旰餐三懼。翦暴興先廢，除凶存昔亡。圓蓋歸天壤，方輿入地荒。孔海池京邑，雙河沼帝鄉。循躬思勵己，撫俗愧時康。元首佇鹽梅，股肱惟輔弼。羽賢崆嶺四，翼聖襄城七。澆俗庶反淳，替文聊就質。已知隆至道，共歡區宇一。
正日臨朝:條風開獻節，灰律動初陽。百蠻奉遐贐，萬國朝未央。雖無舜禹跡，幸欣天地康。車軌同八表，書文混四方。赫奕儼冠蓋，紛綸盛服章。羽旄飛馳道，鐘鼓震岩廊。組練輝霞色，霜戟耀朝光。晨宵懷至理，終愧撫遐荒。
幸武功慶善宮:壽丘惟舊跡，酆邑乃前基。粵予承累聖，懸弧亦在茲。弱齡逢運改，提劍鬱匡時。指麾八荒定，懷柔萬國夷。梯山咸入款，駕海亦來思。單於陪武帳，日逐衛文枇。端扆朝四岳，無為任百司。霜節明秋景，輕冰結水湄。芸黃遍原隰，禾穎積京畿。共樂還鄉宴，歡比大風詩。
重幸武功:代馬依朔吹，驚禽愁昔叢。況茲承眷德，懷舊感深衷。積善忻餘慶，暢武悅成功。垂衣天下治，端拱車書同。白水巡前跡，丹陵幸舊宮。列筵歡故老，高宴聚新豐。駐蹕撫田畯，回輿訪牧童。瑞氣縈丹闕，祥煙散碧空。孤嶼含霜白，遙山帶日紅。於焉歡擊築，聊以詠南風。
經破薛舉戰地:昔年懷壯氣，提戈初仗節。心隨朗日高，志與秋霜潔。移鋒驚電起，轉戰長河決。營碎落星沉，陣捲橫雲裂。一揮氛沴靜，再舉鯨鯢靈。於茲俯舊原，屬目駐華軒。沉沙無故跡，滅竈有殘痕。浪霞穿水凈，峰霧抱蓮昏。世途亟流易，人事殊今昔。長想眺前蹤，撫躬聊自適。
過舊宅二首:新豐停翠輦，譙邑駐鳴笳。園荒一徑斷，苔古半階斜。前池消舊水，昔樹發今花。一朝辭此地，四海遂為家。金輿巡白水，玉輦駐新豐。紐落藤披架，花殘菊破叢。葉鋪荒草蔓，流竭半池空。紉珮蘭凋徑，舒圭葉翦桐。昔地一蕃內，今宅九圍中。架海波澄鏡，韜戈器反農。八表文同軌，無勞歌大風。
還陝述懷:慨然撫長劍，濟世豈邀名。星旗紛電舉，日羽肅天行。遍野屯萬騎，臨原駐五營。登山麾武節，背水縱神兵。在昔戎戈動，今來宇宙平。
入潼關:崤函稱地險，襟帶壯兩京。霜峰直臨道，冰河曲繞城。古木參差影，寒猿斷續聲。冠蓋往來合，風塵朝夕驚。高談先馬度，偽曉預雞鳴。棄繻懷遠志，封泥負壯情。別有真人氣，安知名不名。
於北平作:翠野駐戎軒，盧龍轉徵旆。遙山麗如綺，長流縈似帶。海氣百重樓，岩松千丈蓋。茲焉可游賞，何必襄城外。
遼城望月:玄兔月初明，澄輝照遼碣。映雲光暫隱，隔樹花如綴。魄滿桂枝圓，輪虧鏡彩缺。臨城卻影散，帶暈重圍結。駐蹕俯九都，停觀妖氛滅。
春日登陝州城樓俯眺原野回丹碧綴煙霞密翠斑…聊以命篇:碧原開霧隰，綺嶺峻霞城。煙峰高下翠，日浪淺深明。斑紅妝蕊樹，圓青壓溜荊。跡岩勞傅想，窺野訪莘情。巨川何以濟，舟楫佇時英。
春日玄武門宴群臣:韶光開令序，淑氣動芳年。駐輦華林側，高宴柏梁前。紫庭文珮滿，丹墀袞紱連。九夷簉瑤席，五狄列瓊筵。娛賓歌湛露，廣樂奏鈞天。清尊浮綠醑，雅曲韻朱弦。粵餘君萬國，還慚撫八埏。庶幾保貞固，虛己厲求賢。
登三台言志:未央初壯漢，阿房昔侈秦。在危猶騁麗，居奢遂投人。豈如家四海，日宇罄朝倫。扇天裁戶舊，砌地翦基新。引月擎宵桂，飄雲逼曙鱗。露除光炫玉，霜闕映雕銀。舞接花梁燕，歌迎鳥路塵。鏡池波太液，莊苑麗宜春。作異甘泉日，停非路寢辰。念勞慚逸己，居曠返勞神。所欣成大廈，巨集材佇渭濱。
出獵:楚王雲夢澤，漢帝長楊宮。豈若因農暇，閱武出轘嵩。三驅陳銳卒，七萃列材雄。寒野霜氛白，平原燒火紅。雕戈夏服箭，羽騎綠沉弓。怖獸潛幽壑，驚禽散翠空。長煙晦落景，灌木振岩風。所為除民瘼，非是悅林叢。
冬狩:烈烈寒風起，慘慘飛雲浮。霜濃凝廣隰，冰厚結清流。金鞍移上苑，玉勒騁平疇。旌旗四望合，罝羅一面求。楚踣爭兕殪，秦亡角鹿愁。獸忙投密樹，鴻驚起礫洲。騎斂原塵靜，戈回嶺日收。心非洛汭逸，意在渭濱游。禽荒非所樂，撫轡更招憂。
春日望海:披襟眺滄海，憑軾玩春芳。積流橫地紀，疏派引天潢。仙氣凝三嶺，和風扇八荒。拂潮雲布色，穿浪日舒光。照岸花分彩，迷雲雁斷行。懷卑運深廣，持滿守靈長。有形非易測，無源詎可量。洪濤經變野，翠島屢成桑。之罘思漢帝，碣石想秦皇。霓裳非本意，端拱且圖王。
臨洛水:春蒐馳駿骨，總轡俯長河。霞處流縈錦，風前漾捲羅。水花翻照樹，堤蘭倒插波。豈必汾陰曲，秋雲發棹歌。
望終南山:重巒俯渭水，碧嶂插遙天。出紅扶嶺日，入翠貯岩煙。疊松朝若夜，復岫闕疑全。對此恬千慮，無勞訪九仙。
元日:高軒曖春色，邃閣媚朝光。彤庭飛彩旆，翠幌曜明璫。恭己臨四極，垂衣馭八荒。霜戟列丹陛，絲竹韻長廊。穆矣熏風茂，康哉帝道昌。繼文遵後軌，循古鑒前王。草秀故春色，梅艷昔年妝。巨川思欲濟，終以寄舟航。
初春登樓即目觀作述懷:憑軒俯蘭閣，眺矚散靈襟。綺峰含翠霧，照日蕊紅林。鏤丹霞錦岫，殘素雪斑岑。拂浪堤垂柳，嬌花鳥續吟。連甍豈一拱，眾乾如千尋。明非獨材力，終藉棟梁深。彌懷矜樂志，更懼戒盈心。愧制勞居逸，方規十產金。
秋暮言志:朝光浮燒野，霜華凈碧空。結浪冰初鏡，在徑菊方叢。約嶺煙深翠，分旗霞散紅。抽思滋泉側，飛想傅岩中。已獲千箱慶，何以繼熏風。
喜雪:碧昏朝合霧，丹捲暝韜霞。結葉繁雲色，凝瓊遍雪華。光樓皎若粉，映幕集疑沙。泛柳飛飛絮，妝梅片片花。照璧台圓月，飄珠箔穿露。瑤潔短長階，玉叢高下樹。映桐珪累白，縈峰蓮抱素。斷續氣將沉，徘徊歲雲暮。懷珍愧隱德，表瑞佇豐年。蕊間飛禁苑，鶴處舞伊川。儻詠幽蘭曲，同歡黃竹篇。
秋日斅庾信體:嶺銜宵月桂，珠穿曉露叢。蟬啼覺樹冷，螢火不溫風。花生圓菊蕊，荷盡戲魚通。晨浦鳴飛雁，夕渚集棲鴻。颯颯高天吹，氛澄下熾空。
賦尚書:崇文時駐步，東觀還停輦。輟膳玩三墳，暉燈披五典。寒心睹肉林，飛魄看沉湎。縱情昏主多，克己明君鮮。滅身資累惡，成名由積善。既承百王末，戰兢隨歲轉。
詠司馬彪續漢志:二儀初創象，三才乃分位。非惟樹司牧，固亦垂文字。綿代更膺期，芳圖無輟記。炎漢承君道，英謨纂神器。潛龍既可躍，逵兔奚難致。前史殫妙詞，後昆沉雅思。書言揚盛跡，補闕興洪志。川谷猶舊途，郡國開新意。梅山未覺朽，谷水誰雲異。車服隨名錶，文物因時置。鳳戟翼康衢，鑾輿總柔轡。清濁必能澄，洪纖幸無棄。觀儀不失序，遵禮方由事。政宣竹律和，時平玉條備。文囿雕奇彩，藝門蘊深致。雲飛星共流，風揚月兼至。類禋遵令典，壇壝資良地。五勝竟無違，百司誠有庇。粵予承暇景，談叢引泉秘。討論窮義府，看核披經笥。大辨良難仰，小學終先匱。聞道諒知榮，含毫孰忘愧。
詠風:蕭條起關塞，搖颺下蓬瀛。拂林花亂彩，響谷鳥分聲。披雲羅影散，泛水織文生。勞歌大風曲，威加四海清。
詠雨:罩雲飄遠岫，噴雨泛長河。低飛昏嶺腹，斜足灑岩阿。泫叢珠締葉，起溜鏡圖波。濛柳添絲密，含吹織空羅。
詠雪:潔野凝晨曜，裝墀帶夕暉。集條分樹玉，拂浪影泉璣。色灑妝台粉，花飄綺席衣。入扇縈離匣，點素皎殘機。
賦得夏首啟節:北闕三春晚，南榮九夏初。黃鶯弄漸變，翠林花落餘。瀑流還響谷，猿啼自應虛。早荷向心捲，長楊就影舒。此時歡不極，調軫坐相於。
賦得白日半西山:紅輪不暫駐，烏飛豈復停。岑霞漸漸落，溪陰寸寸生。藿葉隨光轉，葵心逐照傾。晚煙含樹色，棲鳥雜流聲。
置酒坐飛閣:高軒臨碧渚，飛檐迥架空。餘花攢鏤檻，殘柳散雕櫳。岸菊初含蕊，園梨始帶紅。莫慮昆山暗，還共盡杯中。
採芙蓉:結伴戲方塘，攜手上雕航。船移分細浪，風散動浮香。游鶯無定曲，驚鳧有亂行。蓮稀釧聲斷，水廣棹歌長。棲烏還密樹，泛流歸建章。
賦得櫻桃:華林滿芳景，洛陽遍陽春。朱顏含遠日，翠色影長津。喬柯囀嬌鳥，低枝映美人。昔作園中實，今來席上珍。
賦得李:玉衡流桂圃，成蹊正可尋。鶯啼密葉外，蝶戲脆花心。麗景光朝彩，輕霞散夕陰。暫顧暉章側，還眺靈山林。
賦得浮橋:岸曲非千里，橋斜異七星。暫低逢輦度，還高值浪驚。水搖文鷁動，纜轉錦花縈。遠近隨輪影，輕重應人行。
謁並州大興國寺詩:回鑾游福地，極目玩芳晨。梵鐘交二響，法日轉雙輪。寶剎遙承露，天花近足春。未佩蘭猶小，無絲柳尚新。圓光低月殿，碎影亂風筠。對此留餘想，超然離俗塵。
詠興國寺佛殿前幡:拂霞疑電落，騰虛狀寫虹。屈伸煙霧里，低舉白雲中。紛披乍依迥，掣曳或隨風。念茲輕薄質，無翅強搖空。
望送魏徵葬:閶闔總金鞍，上林移玉輦。野郊愴新別，河橋非舊餞。慘日映峰沉，愁雲隨蓋轉。哀笳時斷續，悲旌乍舒捲。望望情何極，浪浪淚空泫。無復昔時人，芳春共誰遣。
傷遼東戰亡:鑿門初奉律，仗戰始臨戎。振鱗方躍浪，騁翼正凌風。未展六奇術，先虧一簣功。防身豈乏智，殉命有餘忠。
月晦:晦魄移中律，凝暄起麗城。罩雲朝蓋上，穿露曉珠呈。笑樹花分色，啼枝鳥合聲。披襟歡眺望，極目暢春情。
秋日翠微宮:秋日凝翠嶺，涼吹肅離宮。荷疏一蓋缺，樹冷半帷空。側陣移鴻影，圓花釘菊叢。攄懷俗塵外，高眺白雲中。
初秋夜坐:斜廊連綺閣，初月照宵幃。塞冷鴻飛疾，園秋蟬噪遲。露結林疏葉，寒輕菊吐滋。愁心逢此節，長嘆獨含悲。
秋日二首:菊散金風起，荷疏玉露圓。將秋數行雁，離夏幾林蟬。雲凝愁半嶺，霞碎纈高天。還似成都望，直見峨眉前。爽氣澄蘭沼，秋風動桂林。露凝千片玉，菊散一叢金。日岫高低影，雲空點綴陰。蓬瀛不可望，泉石且娛心。
冬宵各為四韻:雕宮靜龍漏，綺閣宴公侯。珠簾燭焰動，繡柱水光浮。雲起將歌發，風停與管遒。瑣除任多士，端扆竟何憂。
冬日臨昆明池:石鯨分玉溜，劫燼隱平沙。柳影冰無葉，梅心凍有花。寒野凝朝霧，霜天散夕霞。歡情猶未極，落景遽西斜。
望雪:凍雲宵遍嶺，素雪曉凝華。入牖千重碎，迎風一半斜。不妝空散粉，無樹獨飄花。縈空慚夕照，破彩謝晨霞。
守歲:暮景斜芳殿，年華麗綺宮。寒辭去冬雪，暖帶入春風。階馥舒梅素，盤花捲燭紅。共歡新故歲，迎送一宵中。
除夜:歲陰窮暮紀，獻節啟新芳。冬盡今宵促，年開明日長。冰消出鏡水，梅散入風香。對此歡終宴，傾壺待曙光。
詠雨:和氣吹綠野，梅雨灑芳田。新流添舊澗，宿霧足朝煙。雁濕行無次，花沾色更鮮。對此欣登歲，披襟弄五弦。
賦得含峰雲:翠樓含曉霧，蓮峰帶晚雲。玉葉依岩聚，金枝觸石分。橫天結陣影，逐吹起羅文。非得陽臺下，空將惑楚君。
三層閣上置音聲:綺筵移暮景，紫閣引宵煙。隔棟歌塵合，分階舞影連。聲流三處管，響亂一重弦。不似秦樓上，吹簫空學仙。
遠山澄碧霧:殘雲收翠嶺，夕霧結長空。帶岫凝全碧，障霞隱半紅。仿佛分初月，飄颻度曉風。還因三里處，冠蓋遠相通。
賦得花庭霧:蘭氣已熏宮，新蕊半妝叢。色含輕重霧，香引去來風。拂樹濃舒碧，縈花薄蔽紅。還當雜行雨，仿佛隱遙空。
春池柳:年柳變池台，隋堤曲直回。逐浪絲陰去，迎風帶影來。疏黃一鳥弄，半翠幾眉開。縈雪臨春岸，參差間早梅。
芳蘭:春暉開紫苑，淑景媚蘭場。映庭含淺色，凝露泫浮光。日麗參差影，風傳輕重香。會須君子折，佩里作芬芳。
詠桃:禁苑春暉麗，花蹊綺樹妝。綴條深淺色，點露參差光。嚮日分千笑，迎風共一香。如何仙嶺側，獨秀隱遙芳。
賦簾:參差垂玉闕，舒捲映蘭宮。珠光搖素月，竹影亂清風。彩散銀鉤上，文斜桂戶中。惟當雜羅綺，相與媚房櫳。
詠烏代陳師道:凌晨麗城去，薄暮上林棲。辭枝枝暫起，停樹樹還低。嚮日終難托，迎風詎肯迷。只待纖纖手，曲里作宵啼。
詠飲馬:駿骨飲長涇，奔流灑絡纓。細紋連噴聚，亂荇繞蹄縈。水光鞍上側，馬影溜中橫。翻似天池裡，騰波龍種生。
賦得殘菊:階蘭凝曙霜，岸菊照晨光。露濃晞晚笑，風勁淺殘香。細葉凋輕翠，圓花飛碎黃。還持今歲色，復結後年芳。
賦秋日懸清光賜房玄齡:秋露凝高掌，朝光上翠微。參差麗雙闕，照耀滿重闈。仙馭隨輪轉，靈烏帶影飛。臨波光定彩，入隙有圓暉。還當葵霍志，傾葉自相依。
琵琶:半月無雙影，全花有四時。摧藏千里態，掩抑幾重悲。促節縈紅袖，清音滿翠帷。駛彈風響急，緩曲釧聲遲。空餘關隴恨，因此代相思。
宴中山:驅馬出遼陽，萬里轉旂常。對敵六奇舉，臨戎八陣張。斬鯨澄碧海，捲霧掃扶桑。昔去蘭縈翠，今來桂染芳。雲芝浮碎葉，冰鏡上朝光。迴首長安道，方歡宴柏梁。
餞中書侍郎來濟:曖曖去塵昏灞岸，飛飛輕蓋指河梁。雲峰衣結千重葉，雪岫花開幾樹妝。深悲黃鶴孤舟遠，獨嘆青山別路長。聊將分袂沾巾淚，還用持添離席觴。
於太原召侍臣賜宴守歲:四時運灰琯，一夕變冬春。送寒餘雪盡，迎歲早梅新。
詠燭二首:焰聽風來動，花開不待春。鎮下千行淚，非是為思人。九龍蟠焰動，四照逐花生。即此流高殿，堪持待月明。
詠弓:上弦明月半，激箭流星遠。落雁帶書驚，啼猿映枝轉。
賦得早雁出雲鳴:初秋玉露清，早雁出空鳴。隔雲時亂影，因風乍含聲。
賦得臨池柳:岸曲絲陰聚，波移帶影疏。還將眉里翠，來就鏡中舒。
賦得臨池竹:貞條障曲砌，翠葉貫寒霜。拂牖分龍影，臨池待鳳翔。
賦得弱柳鳴秋蟬:散影玉階柳，含翠隱鳴蟬。微形藏葉里，亂響出風前。
探得李:盤根直盈渚，交乾橫倚天。舒華光四海，捲葉蔭三川。
詠小山:近谷交縈蕊，遙峰對出蓮。徑細無全磴，松小未含煙。
賜蕭瑀:疾風知勁草，板蕩識誠臣。勇夫安識義，智者必懷仁。
賜房玄齡:太液仙舟迥，西園隱上才。未曉徵車度，雞鳴關早開。
遼東山夜臨秋:煙生遙岩隱，月落半崖陰。連山驚鳥亂，隔岫斷猿吟。
賜魏徵詩:醽醁勝蘭生，翠濤過玉瓚。千日醉不醒，十年味不敗。
兩儀殿賦柏梁體:絕域降附天下平，八表無事悅聖情。雲披霧斂天地明。登封日觀禪雲亭，太常具禮方告成。
句:雪恥酬百王，除凶報千古。昔乘匹馬去，今驅萬乘來。近日毛雖暖，聞弦心已驚。
太子納妃太平公主出降:龍樓光曙景，魯館啟朝扉。艷日濃妝影，低星降婺輝。玉庭浮瑞色，銀榜藻祥徽。雲轉花縈蓋，霞飄葉綴旂。雕軒回翠陌，寶駕歸丹殿。鳴珠佩曉衣，鏤璧輪開扇。華冠列綺筵，蘭醑申芳宴。環階鳳樂陳，玳席珍羞薦。蝶舞袖香新，歌分落素塵。歡凝歡懿戚，慶葉慶初姻。暑闌炎氣息，涼早吹疏頻。方期六合泰，共賞萬年春。
七夕宴懸圃二首:羽蓋飛天漢，鳳駕越層巒。俱嘆三秋阻，共敘一宵歡。璜虧夜月落，靨碎曉星殘。誰能重操杼，纖手濯清瀾。霓裳轉雲路，鳳駕儼天潢。虧星凋夜靨，殘月落朝璜。促歡今夕促，長離別後長。輕梭聊駐織，掩淚獨悲傷。
過溫湯:溫渚停仙蹕，豐郊駐曉旌。路曲回輪影，岩虛傳漏聲。暖溜驚湍駛，寒空碧霧輕。林黃疏葉下，野白曙霜明。眺聽良無已，煙霞斷續生。
九月九日:端居臨玉扆，初律啟金商。鳳闕澄秋色，龍闈引夕涼。野凈山氣斂，林疏風露長。砌蘭虧半影，岩桂發全香。滿蓋荷凋翠，圓花菊散黃。揮鞭爭電烈，飛羽亂星光。柳空穿石碎，弦虛側月張。怯猿啼落岫，驚雁斷分行。斜輪低夕景，歸旆擁通莊。
謁慈恩寺題奘法師房:停軒觀福殿，游目眺皇畿。法輪含日轉，花蓋接雲飛。翠煙香綺閣，丹霞光寶衣。幡虹遙合彩，定水迥分暉。蕭然登十地，自得會三歸。
謁大慈恩寺:日宮開萬仞，月殿聳千尋。花蓋飛團影，幡虹曳曲陰。綺霞遙籠帳，叢珠細網林。寥廓煙雲表，超然物外心。
咸亨殿宴近臣諸親柏梁體:屏欲除奢政返淳。
九月九日幸臨渭亭登高得秋字:九日正乘秋，三杯興已周。泛桂迎尊滿，吹花向酒浮。長房萸早熟，彭澤菊初收。何藉龍沙上，方得恣淹留。
登驪山高頂寓目:四郊秦漢國，八水帝王都。閶闔雄里閈，城闕壯規模。貫渭稱天邑，含岐實奧區。金門披玉館，因此識皇圖。
幸秦始皇陵:眷言君失德，驪邑想秦餘。政煩方改篆，愚俗乃焚書。阿房久已滅，閣道遂成墟。欲厭東南氣，翻傷掩鮑車。
立春日游苑迎春:神皋福地三秦邑，玉台金闕九仙家。寒光猶戀甘泉樹，淑景偏臨建始花。彩蝶黃鶯未歌舞，梅香柳色已矜誇。迎春正啟流霞席，暫囑曦輪勿遽斜。
過晉陽宮:緬想封唐處，實惟建國初。俯察伊晉野，仰觀乃參虛。井邑龍斯躍，城池鳳翔餘。林塘猶沛澤，臺榭宛舊居。運革祚中否，時遷命茲符。顧循承丕構，怵惕多憂虞。尚恐威不逮，復慮化未孚。豈徒勞轍跡，所期訓戎車。習俗問黎人，親巡慰里閭。永言念成功，頌德臨康衢。長懷經綸日，嘆息履庭隅。艱難安可忘，欲去良踟躕。
行次成皋途經先聖擒建德之所緬思功業感而賦詩:有隋政昏虐，群雄已交爭。先聖按劍起，叱吒風雲生。飲馬河洛竭，作氣嵩華驚。克敵睿圖就，擒俘帝道亨。顧慚嗣寶歷，恭承天下平。幸過翦鯨地，感慕神且英。
校獵義成喜逢大雪率題九韻以示群官:弧矢威天下，旌旗游近縣。一面施鳥羅，三驅教人戰。暮雲成積雪，曉色開行殿。皓然原隰同，不覺林野變。北風勇士馬，東日華組練。觸地銀獐出，連山縞鹿見。月兔落高矰，星狼下急箭。既欣盈尺兆，復憶磻溪便。歲豐將遇賢，俱荷皇天眷。
賜諸州刺史以題座右:眷言思共理，鑒夢想維良。猗歟此推擇，聲績著周行。賢能既俟進，黎獻實佇康。視人當如子，愛人亦如傷。講學試通論，阡陌勸耕桑。虛譽不可飾，清知不可忘。求名跡易見，安貞德自彰。訟獄必以情，教民貴有常。恤惸且存老，撫弱復綏強。勉哉各祗命，知予眷萬方。
送忠州太守康昭遠等:端拱臨中樞，緬懷共予理。不有台閣英，孰振循良美。分符侯甸內，拜手明庭里。誓節期飲冰，調人方導水。嘉聲馳九牧，惠化光千祀。時雨侔昔賢，芳猷貫前史。佇爾頌中和，吾將令卿士。
送李邕之任滑台:漢家重東郡，宛彼白馬津。黎庶既蕃殖，臨之勞近臣。遠別初首路，今行方及春。課成應第一，良牧爾當仁。
端午三殿宴群臣探得神字:五月符天數，五音調夏鈞。舊來傳五日，無事不稱神。穴枕通靈氣，長絲續命人。四時花競巧，九子粽爭新。方殿臨華節，圓宮宴雅臣。進對一言重，遒文六義陳。股肱良足詠，鳳化可還淳。
溫湯對雪:北風吹同雲，同雲飛白雪。白雪乍回散，同雲何慘烈。未見溫泉冰，寧知火井滅。表瑞良在茲，庶幾可怡悅。
登蒲州逍遙樓:長榆息烽火，高柳靜風塵。卜徵巡九洛，展豫出三秦。昔是潛龍地，今為上理辰。時平乘道泰，聊賞遇年春。黃河分地絡，飛觀接天津。一覽遺芳翰，千載肅如神。
經河上公廟:昔聞有耆叟，河上獨遺榮。跡與塵囂隔，心將道德並。詎以天地累，寧為寵辱驚。矯然翔寥廓，如何屈堅貞。玄玄妙門啟，肅肅祠宇清。冥漠無先後，那能紀姓名。
過王濬墓:吳國分牛鬥，晉室命龍驤。受任敵已滅，策勛名不彰。居美未盡善，矜功徒自傷。長戟今何在，孤墳此路傍。不觀松柏茂，空餘荊棘場。嘆嗟懸劍隴，誰識夢刀祥。
初入秦川路逢寒食:洛陽芳樹映天津，灞岸垂楊窣地新。直為經過行處樂，不知虛度兩京春。去年餘閏今春早，曙色和風著花草。可憐寒食與清明，光輝並在長安道。自從關路入秦川，爭道何人不戲鞭。公子途中妨蹴鞠，佳人馬上廢鞦韆。渭水長橋今欲渡，蔥蔥漸見新豐樹。遠看驪岫入雲霄，預想湯池起煙霧。煙霧氛氳水殿開，暫拂香輪歸去來。今歲清明行已晚，明年寒食更相陪。
春台望:暇景屬三春，高臺聊四望。目極千里際，山川一何壯。太華見重岩，終南分疊嶂。郊原紛綺錯，參差多異狀。佳氣滿通溝，遲步入綺樓。初鶯一一鳴紅樹，歸雁雙雙去綠洲。太液池中下黃鶴，昆明水上映牽牛。聞道漢家全盛日，別館離宮趣非一。甘泉逶迤亘明光，五柞連延接未央。周廬徼道縱橫轉，飛閣回軒左右長。須念作勞居者逸，勿言我後焉能恤。為想雄豪壯柏梁，何如儉陋卑茅室。陽烏黯黯向山沉，夕鳥喧喧入上林。薄暮賞餘回步輦，還念中人罷百金。
過大哥宅探得歌字韻:魯衛情先重，親賢愛轉多。冕旒豐暇日，乘景暫經過。戚里申高宴，平臺奏雅歌。復尋為善樂，方驗保山河。
同玉真公主過大哥山池:地有招賢處，人傳樂善名。鶩池臨九達，龍岫對層城。桂月先秋冷，蘋風向晚清。鳳樓遙可見，仿佛玉簫聲。
經鄒魯祭孔子而嘆之:夫子何為者，棲棲一代中。地猶鄹氏邑，宅即魯王宮。嘆鳳嗟身否，傷麟怨道窮。今看兩楹奠，當與夢時同。
惟此溫泉是稱愈疾豈予獨受其福思與兆人共之…言其志:桂殿與山連，蘭湯涌自然。陰崖含秀色，溫谷吐潺湲。績為蠲邪著，功因養正宣。願言將億兆，同此共昌延。
旋師喜捷:邊服胡塵起，長安漢將飛。龍蛇開陣法，貔虎振軍威。詐虜腦塗地，徵夫血染衣。今朝書奏入，明日凱歌歸。
過老子廟:仙居懷聖德，靈廟肅神心。草合人蹤斷，塵濃鳥跡深。流沙丹竈沒，關路紫煙沉。獨傷千載後，空餘松柏林。
途次陝州:境出三秦外，途分二陝中。山川入虞虢，風俗限西東。樹古棠陰在，耕餘讓畔空。鳴笳從此去，行見洛陽宮。
野次喜雪:拂曙闢行宮，寒皋野望通。每雲低遠岫，飛雪舞長空。賦象恆依物，縈回屢逐風。為知勤恤意，先此示年豐。
送賀知章歸四明:遺榮期入道，辭老竟抽簪。豈不惜賢達，其如高尚心。寰中得秘要，方外散幽襟。獨有青門餞，群僚悵別深。
軒游宮十五夜:行邁離秦國，巡方赴洛師。路逢三五夜，春色暗中期。關外長河轉，宮中淑氣遲。歌鐘對明月，不減舊游時。
觀拔河俗戲:壯徒恆賈勇，拔拒抵長河。欲練英雄志，須明勝負多。噪齊山岌嶪，氣作水騰波。預期年歲稔，先此樂時和。
同劉晃喜雨:節變寒初盡，時和氣已春。繁雲先合寸，膏雨自依旬。颯颯飛平野，霏霏靜暗塵。懸知花葉意，朝夕望中新。
千秋節賜群臣鏡:鑄得千秋鏡，光生百煉金。分將賜群後，遇象見清心。臺上冰華澈，窗中月影臨。更銜長綬帶，留意感人深。
賜道士鄧紫陽:太乙三門訣，元君六甲符。下傳金版術，上刻玉清書。有美探真士，囊中得秘書。自知三醮後，翊我滅殘胡。
幸蜀西至劍門:劍閣橫雲峻，鑾輿出狩回。翠屏千仞合，丹嶂五丁開。灌木縈旗轉，仙雲拂馬來。乘時方在德，嗟爾勒銘才。
答司馬承禎上劍鏡:寶照含天地，神劍合陰陽。日月麗光景，星鬥裁文章。寫鑒表容質，佩服為身防。從茲一賞玩，永德保齡長。
送趙法師還蜀因名山奠簡:道家奠靈簡，自昔仰神仙。真子今將命，蒼生福可傳。江山尋故國，城郭信依然。二室遙相望，雲回洞里天。
送道士薛季昌還山:洞府修真客，衡陽念舊居。將成金闕要，願奉玉清書。雲路三天近，松溪萬籟虛。猶期傳秘訣，來往候仙輿。
送玄同真人李抱樸謁灊山仙祠:城闕天中近，蓬瀛海上遙。歸期千載鶴，春至一來朝。採藥逢三秀，餐霞卧九霄。參同如有旨，金鼎待君燒。
春日出苑游矚:三陽麗景早芳辰，四序佳園物候新。梅花百樹障去路，垂柳千條暗回津。鳥飛直為驚風葉，魚沒都由怯岸人。惟願聖主南山壽，何愁不賞萬年春。
春晚宴兩相及禮官麗正殿學士探得風字:乾道運無窮，恆將人代工。陰陽調歷象，禮樂報玄穹。介胄清荒外，衣冠佐域中。言談延國輔，詞賦引文雄。野霽伊川綠，郊明鞏樹紅。冕旒多暇景，詩酒會春風。
首夏花萼樓觀群臣宴寧王山亭回樓下又申之以賞樂賦詩:今年通閏月，入夏展春輝。樓下風光晚，城隅宴賞歸。九歌揚政要，六舞散朝衣。天喜時相合，人和事不違。禮中推意厚，樂處感心微。別賞陽台樂，前旬暮雨飛。
同二相已下群官樂游園宴:撰日岩廊暇，需雲宴樂初。萬方朝玉帛，千品會簪裾。地入南山近，城分北鬥餘。池塘垂柳密，原隰野花疏。帟幕看逾暗，歌鐘聽自虛。興闌歸騎轉，還奏弼違書。
集賢書院成，送張說上集賢學士，賜宴得珍字:廣學開書院，崇儒引席珍。集賢招袞職，論道命台臣。禮樂沿今古，文章革舊新。獻酬尊俎列，賓主位班陳。節變雲初夏，時移氣尚春。所希光史冊，千載仰茲晨。
王屋山送道士司馬承禎還天台:紫府求賢士，清溪祖逸人。江湖與城闕，異跡且殊倫。間有幽棲者，居然厭俗塵。林泉先得性，芝桂欲調神。地道逾稽嶺，天台接海濱。音徽從此間，萬古一芳春。
早度蒲津關:鐘鼓嚴更曙，山河野望通。鳴鑾下蒲阪，飛旆入秦中。地險關逾壯，天平鎮尚雄。春來津樹合，月落戍樓空。馬色分朝景，雞聲逐曉風。所希常道泰，非復候繻同。
途經華岳:飭駕去京邑，鳴鸞指洛川。循途經太華，回蹕暫周旋。翠崿留斜影，懸岩冒夕煙。四方皆石壁，五位配金天。仿佛看高掌，依稀聽子先。終當銘歲月，從此記靈仙。
喜雪:日觀卜先徵，時巡順物情。風行未備禮，雲密遽飄霙。委樹寒花發，縈空落絮輕。朝如玉已會，庭似月猶明。既睹膚先合，還欣尺有盈。登封何以報，因此謝功成。
幸鳳泉湯:西狩觀周俗，南山歷漢宮。薦鮮知路近，省斂覺年豐。陰谷含神爨，湯泉養聖功。益齡仙井合，愈疾醴源通。不重鳴岐鳳，誰矜陳寶雄。願將無限澤，沾沐眾心同。
南出雀鼠谷答張說:雷出應乾象，風行順國人。川途猶在晉，車馬漸歸秦。背陝關山險，橫汾鼓吹頻。草依陽谷變，花待北岩春。聞有鵷鸞客，清詞雅調新。求音思欲報，心跡竟難陳。
賜崔日知往潞州:潞國開新府，壺關寵舊林。妙旌循吏德，持悅庶氓心。禮樂中朝貴，神明列郡欽。揚風非贈扇，易俗是張琴。藩鎮謳謠滿，行宮雨露深。會書丞相策，先賜潁川金。
為趙法師別造精院過院賦詩:宗師心物外，為道運虛舟。不戀岩泉賞，來從宮禁游。探玄知幾歲，習靜更宜秋。煙樹辨朝色，風湍聞夜流。坐朝繁聽覽，尋勝在清幽。欲廣無為化，因茲庶可求。
端午:端午臨中夏，時清日復長。鹽梅已佐鼎，曲糵且傳觴。事古人留跡，年深縷積長。當軒知槿茂，向水覺蘆香。億兆同歸壽，群公共保昌。忠貞如不替，貽厥後昆芳。
春中興慶宮酺宴:九達長安道，三陽別館春。還將聽朝暇，回作豫游晨。不戰要荒服，無刑禮樂新。合酺覃土宇，歡宴接群臣。玉斝飛千日，瓊筵薦八珍。舞衣雲曳影，歌扇月開輪。伐鼓魚龍雜，撞鐘角牴陳。曲終酣興晚，須有醉歸人。
千秋節宴:蘭殿千秋節，稱名萬壽觴。風傳率土慶，日表繼天祥。玉宇開花萼，宮縣動會昌。衣冠白鷺下，帟幕翠雲長。獻遺成新俗，朝儀入舊章。月銜花綬鏡，露綴彩絲囊。處處祠田祖，年年宴杖鄉。深思一德事，小獲萬人康。
左丞相說右丞相璟太子少傅乾曜同日上官命宴東堂賜詩:赤帝收三傑，黃軒舉二臣。由來丞相重，分掌國之鈞。我有握中璧，雙飛席上珍。子房推道要，仲子訝風神。復輟台衡老，將為調護人。鵷鸞同拜日，車騎擁行塵。樂聚南宮宴，觴連北鬥醇。俾予成百揆，垂拱問彞倫。
早登太行山中言志:清蹕度河陽，凝笳上太行。火龍明鳥道，鐵騎繞羊腸。白霧埋陰壑，丹霞助曉光。澗泉含宿凍，山木帶餘霜。野老茅為屋，樵人薜作裳。宣風問耆艾，敦俗勸耕桑。涼德慚先哲，徽猷慕昔皇。不因今展義，何以冒垂堂。
平胡:雜虜忽猖狂，無何敢亂常。羽書朝繼入，烽火夜相望。將出凶門勇，兵因死地強。蒙輪皆突騎，按劍盡鷹揚。鼓角雄山野，龍蛇入戰場。流膏潤沙漠，濺血染鋒鋩。霧掃清玄塞，雲開靜朔方。武功今已立，文德愧前王。
游興慶宮作:代邸青門右，離宮紫陌陲。庭如過沛日，水若渡江時。綺觀連雞岫，朱樓接雁池。從來敦棣萼，今此茂荊枝。萬葉傳餘慶，千年志不移。憑軒聊屬目，輕輦共追隨。務本方崇訓，相輝保羽儀。時康俗易漸，德薄政難施。鼓吹迎飛蓋，弦歌送羽卮。所希覃率土，孝弟一同規。
送張說巡邊:端拱復垂裳，長懷御遠方。股肱申教義，戈劍靖要荒。命將綏邊服，雄圖出廟堂。三台入武帳，八座起文昌。寶胄匡韓主，華宗輔漢王。茂先慚博物，平子謝文章。盡節恢時佐，輸誠禦寇場。三軍臨朔野，駟馬即戎行。鼓吹威夷狄，旌軒溢洛陽。雲台先著美，今日更貽芳。
餞王晙巡邊:振武威荒服，揚文肅遠墟。金壇申將禮，玉節授軍符。免胄三方外，銜刀萬里餘。昔時吳會靜，今日虜庭虛。分閫仍推轂，援桴且訓車。風揚旌旆遠，雨洗甲兵初。坐見台階謐，行聞襖祲除。檄來雖插羽，箭去亦飛書。舟楫功須著，鹽梅望匪疏。不應陳七德，欲使化先敷。
巡省途次上黨舊宮賦:三千初擊浪，九萬欲摶空。天地猶驚否，陰陽始遇蒙。存貞期歷試，佐貳佇昭融。多謝時康理，良慚實賴功。長懷問鼎氣，夙負拔山雄。不學劉琨舞，先歌漢祖風。英髦既包括，豪傑自牢籠。人事一朝異，謳歌四海同。如何昔朱邸，今此作離宮。雁沼澄瀾翠，猿岩落照紅。小山秋桂馥，長阪舊蘭叢。即是淹留處，乘歡樂未窮。
潼關口號:河曲回千里，關門限二京。所嗟非恃德，設險到天平。
千秋節賜群臣鏡:瑞露垂花綬，寒冰澈寶輪。對茲臺上月，聊以慶佳辰。
續薛令之題壁:啄木觜距長，鳳凰羽毛短。苦嫌松桂寒，任逐桑榆暖。
送胡真師還西山:仙客厭人間，孤雲比性閑。話離情未已，煙水萬重山。
過大哥山池題石壁:澄潭皎鏡石崔巍，萬壑千岩暗綠苔。林亭自有幽貞趣，況復秋深爽氣來。
題梅妃畫真:憶昔嬌妃在紫宸，鉛華不御得天真。霜綃雖似當時態，爭奈嬌波不顧人。
鶺鴒頌:伊我軒宮，奇樹青蔥，藹周廬兮。冒霜停雪，以茂以悅，恣捲舒兮。連枝同榮，吐綠含英，曜春初兮。蓐收御節，寒露微結，氣清虛兮。桂宮蘭殿，唯所息宴，棲雍渠兮。行搖飛鳴，急難有情，情有餘兮。顧惟德涼，夙夜兢惶，慚化疏兮。上之所教，下之所效，實在予兮。天倫之性，魯衛分政，親賢居兮。爰游爰處，爰笑爰語，巡庭除兮。觀此翔禽，以悅我心，良史書兮。
傀儡吟:刻木牽絲作老翁，雞皮鶴發與真同。須臾弄罷寂無事，還似人生一夢中。
句:昔見漳濱卧，言將人事違。今逢慶誕日，猶謂學仙歸。棠棣花重發，鴒原鳥再飛。德比代雲布，心如晉水清。
延英殿玉靈芝詩三章，章八句:玉殿肅肅，靈芝煌煌。重英發秀，連葉分房。宗廟之福，垂其耿光。元氣產芝，明神合德。紫微間採，白蕣呈色。載啟瑞圖，庶符皇極。天心有眷，王道惟直。幸生芳本，當我扆旒。效此靈質，賁其王猷。神惟不愛，道亦無求。端拱思惟，永荷天休。
賜梨李泌與諸王聯句:先生年幾許，顏色似童兒。__潁王夜抱九仙骨，朝披一品衣。__信王不食千鐘粟，唯餐兩顆梨。__益王天生此間氣，助我化無為。__李亨
中和節日宴百僚賜詩:韶年啟仲序，初吉諧良辰。肇茲中和節，式慶天地春。歡酣朝野同，生德區宇均。雲開灑膏露，草疏芳河津。歲華今載陽，東作方肆勤。慚非熏風唱，曷用慰吾人。
中和節賜百官燕集因示所懷:至化恆在宥，保和茲息人。推誠撫諸夏，與物長為春。仲月風景暖，禁城花柳新。芳時協金奏，賜宴同群臣。絲竹豈雲樂，忠賢惟所親。庶洽朝野意，曠然天地均。
重陽日賜宴曲江亭，賦六韻詩用清字:早衣對庭燎，躬化勤意誠。時此萬機暇，適與佳節並。曲池潔寒流，芳菊舒金英。乾坤爽氣滿，台殿秋光清。朝野慶年豐，高會多歡聲。永懷無荒戒，良士同斯情。
九月十八賜百僚追賞因書所懷:雨霽霜氣肅，天高雲日明。繁林已墜葉，寒菊仍舒榮。懿此秋節時，更延追賞情。池台列廣宴，絲竹傳新聲。至樂非外獎，浹歡同中誠。庶敦朝野意，永使風化清。
送徐州張建封還鎮:牧守寄所重，才賢生為時。宣風自淮甸，授鉞膺藩維。入覲展遐戀，臨軒慰來思。忠誠在方寸，感激陳情詞。報國爾所向，恤人予是資。歡宴不盡懷，車馬當還期。穀雨將應候，行春猶未遲。勿以千里遙，而雲無己知。
麟德殿宴百僚:憂勤承聖緒，開泰喜時康。恭己臨群後，垂衣御八荒。務閑春向暮，朝罷日猶長。紫殿初筵列，彤庭廣樂張。成功歸輔弼，致理賴忠良。共此歡娛事，千秋樂未央。
元日退朝觀軍仗歸營:獻歲視元朔，萬方咸在庭。端旒揖群後，回輦閱師貞。彩仗宿華殿，退朝歸禁營。分行左右出，轉旆風雲生。歷歷趨復道，容容映層城。勇餘矜捷技，令肅無喧聲。眷此戎旅節，載嘉良士誠。順時傾宴賞，亦以助文經。
中和節賜群臣宴賦七韻:東風變梅柳，萬匯生春光。中和紀月令，方與天地長。耽樂豈予尚，懿茲時景良。庶遂亭育恩，同致寰海康。君臣永終始，交泰符陰陽。曲沼水新碧，華林桃稍芳。勝賞信多歡，戒之在無荒。
三日書懷因示百僚:佳節上元巳，芳時屬暮春。流觴想蘭亭，捧劍得金人。風輕水初綠，日晴花更新。天文信昭回，皇道頗敷陳。恭己每從儉，清心常保真。戒茲游衍樂，書以示群臣。
重陽日中外同歡，以詩言志，因示群官:炎節在重九，物華新雨餘。清秋黃葉下，菊散金潭初。萬實行就稔，百工欣所如。歡心暢遐邇，殊俗同車書。至化自敦睦，佳辰宜宴胥。鏘鏘間絲生，濟濟羅簪裾。此樂匪足耽，此誠期永孚。
重陽日即事:令節曉澄霽，四郊煙靄空。天清白露潔，菊散黃金叢。寡德荷天貺，順時休百工。豈懷歌鐘樂，思為君臣同。至化在亭育，相成資始終。未知康衢詠，所仰惟年豐。
豐年多慶，九日示懷:爽氣肅時令，早衣聞朔鴻。重陽有佳節，具物欣年豐。皎潔暮潭色，芬敷新菊叢。芳尊滿衢室，繁吹凝煙空。惠合信吾道，保和惟爾同。推誠至玄化，天下期為公。
七月十五日題章敬寺:招提邇皇邑，復道連重城。法筵會早秋，駕言訪禪扃。嘗聞大仙教，清凈宗無生。七物匪吾寶，萬行先求成。名相既雙寂，繁華奚所榮。金風扇微涼，遠煙凝翠晶。松院靜苔色，竹房深磬聲。境幽真慮恬，道勝外物輕。意適本非說，含毫空復情。
中春麟德殿會百僚觀新樂詩一章，章十六句:芳歲肇佳節，物華當仲春。乾坤既昭泰，煙景含氤氳。德淺荷玄貺，樂成思治人。前庭列鐘鼓，廣殿延群臣。八卦隨舞意，五音轉曲新。顧非咸池奏，庶協南風熏。式宴禮所重，浹歡情必均。同和諒在茲，萬國希可親。
九日絕句:禁苑秋來爽氣多，昆明風動起滄波。中流簫鼓誠堪賞，詎假橫汾發棹歌。
暮春喜雨詩:風雲喜際會，雷雨遂流滋。薦幣虛陳禮，動天實精思。漸侵九夏節，復在三春時。霢霂垂朱闕，飄颻入綠墀。郊坰既沾足，黍稷有豐期。百闢同康樂，萬方佇雍熙。
題程修己竹障:良工運精思，巧極似有神。臨窗忽睹繁陰合，再盼真假殊未分。
宮中題:輦路生春草，上林花發時。憑高何限意，無復侍臣知。
上巳日賜裴度:註想待元老，識君恨不早。我家柱石衰，憂來學丘禱。
上元日二首:上元高會集群仙，心齊何事欲祈年。丹誠儻徹玉帝座，且共吾人慶大田。蓂生三五葉初齊，上元羽客出桃蹊。不愛仙家登真訣，願蒙四海福黔黎。
夏日聯句:人皆苦炎熱，我愛夏日長。__李昂熏風自南來，殿閣生微涼。主__柳公權
百丈山:大雄真跡枕危巒，梵宇層樓聳萬般。日月每從肩上過，山河長在掌中看。仙峰不間三春秀，靈境何時六月寒。更有上方人罕到，暮鐘朝磬碧雲端。
弔白居易:綴玉聯珠六十年，誰教冥路作詩仙。浮雲不系名居易，造化無為字樂天。童子解吟長恨曲，胡兒能唱琵琶篇。文章已滿行人耳，一度思卿一愴然。
幸華嚴寺:雲散晴山幾萬重，煙收春色更沖融。帳殿出空登碧漢，遐川俯望色藍籠。林光入戶低韶景，嶺氣通宵展霽風。今日追游何所似，莫慚漢武賞汾中。
重陽錫宴群臣:款塞旋徵騎，和戎委廟賢。傾心方倚註，葉力共安邊。
題涇縣水西寺:大殿連雲接爽溪，鐘聲還與鼓聲齊。長安若問江南事，說道風光在水西。
瀑布聯句:千岩萬壑不辭勞，遠看方知出處高。__黃檗溪澗豈能留得住，終歸大海作波濤。
句:海岳宴咸通。七載秉鈞調四序，一方獄市獲來蘇。
句:只解劈牛兼劈樹，不能誅惡與誅凶。
春游曲:上苑桃花朝日明，蘭閨艷妾動春情。井上新桃偷面色，檐邊嫩柳學身輕。花中來去看舞蝶，樹上長短聽啼鶯。林下何須遠借問，出眾風流舊有名。
早春夜宴:九春開上節，千門敞夜扉。蘭燈吐新焰，桂魄朗圓輝。送酒惟須滿，流杯不用稀。務使霞漿興，方乘泛洛歸。
游九龍潭:山窗游玉女，澗戶對瓊峰。岩頂翔雙鳳，潭心倒九龍。酒中浮竹葉，杯上寫芙蓉。故驗家山賞，惟有風入松。
贈胡天師:高人葉高志，山服往山家。迢迢間風月，去去隔煙霞。碧岫窺玄洞，玉竈煉丹砂。今日星津上，延首望靈槎。
從駕幸少林寺:陪鑾游禁苑，侍賞出蘭闈。雲偃攢峰蓋，霞低插浪旂。日宮疏澗戶，月殿啟岩扉。金輪轉金地，香閣曳香衣。鐸吟輕吹發，幡搖薄霧霏。昔遇焚芝火，山紅連野飛。花台無半影，蓮塔有全輝。實賴能仁力，攸資善世威。慈緣興福緒，於此罄歸依。風枝不可靜，泣血竟何追。
石淙:三山十洞光玄籙，壓嶠金巒鎮紫微。均露均霜標勝壤，交風交雨列皇畿。萬仞高岩藏日色，千尋幽澗浴雲衣。且駐歡筵賞仁智，雕鞍薄晚雜塵飛。
臘日宣詔幸上苑:明朝游上苑，火急報春知。花須連夜發，莫待曉風吹。
如意娘:看朱成碧思紛紛，憔悴支離為憶君。不信比來長下淚，開箱驗取石榴裙。
制袍字賜狄仁傑:敷政術，守清勤。升顯位，勵相臣。
擬小山篇:仰幽岩而流盼，撫桂枝以凝想。將千齡兮此遇，荃何為兮獨往。
長門怨:舊愛柏梁台，新寵昭陽殿。守分辭芳輦，含情泣團扇。一朝歌舞榮，夙昔詩書賤。頹恩誠已矣，覆水難重薦。
秋風函谷應詔:秋風起函谷，勁氣動河山。偃松千嶺上，雜雨二陵間。低雲愁廣隰，落日慘重關。此時飄紫氣，應驗真人還。
賦得北方有佳人:由來稱獨立，本自號傾城。柳葉眉間發，桃花臉上生。腕搖金釧響，步轉玉環鳴。纖腰宜寶襪，紅衫艷織成。懸知一顧重，別覺舞腰輕。
進太宗:朝來臨鏡台，妝罷暫裴回。千金始一笑，一召詎能來。
奉和聖制立春日侍宴內殿出翦彩花應制:密葉因裁吐，新花逐翦舒。攀條雖不謬，摘蕊詎知虛。春至由來發，秋還未肯疏。借問桃將李，相亂欲何如。
九月九日上幸慈恩寺登浮圖，群臣上菊花壽酒:帝里重陽節，香園萬乘來。卻邪萸入佩，獻壽菊傳杯。塔類承天涌，門疑待佛開。睿詞懸日月，長得仰昭回。
彩書怨:葉下洞庭初，思君萬里餘。露濃香被冷，月落錦屏虛。欲奏江南曲，貪封薊北書。書中無別意，惟悵久離居。
駕幸三會寺應制:釋子談經處，軒臣刻字留。故台遺老識，殘簡聖皇求。駐蹕懷千古，開襟望九州。四山緣塞合，二水夾城流。宸翰陪瞻仰，天杯接獻酬。太平詞藻盛，長願紀鴻休。
駕幸新豐溫泉宮獻詩三首:三冬季月景龍年，萬乘觀風出灞川。遙看電躍龍為馬，回矚霜原玉作田。鸞旂掣曳拂空回，羽騎驂驔躡景來。隱隱驪山雲外聳，迢迢御帳日邊開。翠幕珠幃敞月營，金罍玉斝泛蘭英。歲歲年年常扈蹕，長長久久樂升平。
游長寧公主流杯池二十五首:逐仙賞，展幽情，逾昆閬，邁蓬瀛。游魯館，陟秦台。污山壁，愧瓊瑰。檀欒竹影，飆風日松聲。不煩歌吹，自足娛情。仰循茅宇，俯眄喬枝。煙霞問訊，風月相知。枝條鬱鬱，文質彬彬。山林作伴，松桂為鄰。清波洶涌，碧樹冥蒙。莫怪留步，因攀桂叢。莫論圓嶠，休說方壺。何如魯館，即是仙都。玉環騰遠創，金埒荷殊榮。弗玩珠璣飾，仍留仁智情。鑿山便作室，憑樹即為楹。公輸與班爾，從此遂韜聲。登山一長望，正遇九春初。結駟填街術，閭閻滿邑居。鬥雪梅先吐，驚風柳未舒。直愁斜日落，不畏酒尊虛。霽曉氣清和，披襟賞薜蘿。玳瑁凝春色，琉璃漾水波。跂石聊長嘯，攀松乍短歌。除非物外者，誰就此經過。暫爾游山第，淹留惜未歸。霞窗明月滿，澗戶白雲飛。書引藤為架，人將薜作衣。此真攀玩所，臨睨賞光輝。放曠出煙雲，蕭條自不群。漱流清意府，隱幾避囂氛。石畫妝苔色，風梭織水文。山室何為貴，唯餘蘭桂熏。策杖臨霞岫，危步下霜蹊。志逐深山靜，途隨曲澗迷。漸覺心神逸，俄看雲霧低。莫怪人題樹，只為賞幽棲。攀藤招逸客，偃桂協幽情。水中看樹影，風里聽松聲。攜琴侍叔夜，負局訪安期。不應題石壁，為記賞山時。泉石多仙趣，岩壑寫奇形。欲知堪悅耳，唯聽水泠泠。岩壑恣登臨，瑩目復怡心。風篁類長笛，流水當鳴琴。懶步天台路，惟登地肺山。幽岩仙桂滿，今日恣情攀。暫游仁智所，蕭然松桂情。寄言棲遁客，勿復訪蓬瀛。瀑溜晴疑雨，叢篁晝似昏。山中真可玩，暫請報王孫。傍池聊試筆，倚石旋題詩。豫彈山水調，終擬從鐘期。橫鋪豹皮褥，側帶鹿胎巾。借問何為者，山中有逸人。沁水田園先自多，齊城樓觀更無過。倩語張騫莫辛苦，人今從此識天河。參差碧岫聳蓮花，潺湲綠水瑩金沙。何須遠訪三山路，人今已到九仙家。憑高瞰險足怡心，菌閣桃源不暇尋。餘雪依林成玉樹，殘霙點岫即瑤岑。
贈張雲容舞:羅袖動香香不已，紅蕖裊裊秋煙里。輕雲嶺上乍搖風，嫩柳池邊初拂水。
謝賜珍珠:桂葉雙眉久不描，殘妝和淚污紅綃。長門盡日無梳洗，何必珍珠慰寂寥。
黃台瓜辭:種瓜黃臺下，瓜熟子離離。一摘使瓜好，再摘使瓜稀。三摘猶自可，摘絕抱蔓歸。
奉和同太子監守違戀:乾象開層構，離明啟少陽。卜徵從獻吉，守器屬元良。逖矣凌周誦，遙哉掩漢莊。好士傾南洛，多才盛北場。地分丹鷲嶺，途間白雲鄉。儲誠虔曉夕，宸愛積炎涼。珠璧連霄漢，萬物仰重光。
奉和聖制過溫湯:鳳輦騰宸駕，驪籞次乾游。坎德疏溫液，山隈派暖流。寒氛空外擁，蒸氣沼中浮。林凋帷影散，雲斂蓋陰收。霜郊暢玄覽，參差落景遒。
虛池驛題屏風:出嫁辭鄉國，由來此別難。聖恩愁遠道，行路泣相看。沙塞容顏盡，邊隅粉黛殘。妾心何所斷，他日望長安。
嘲陸暢:十二層樓倚翠空，鳳鸞相對立梧桐。雙成走報監門衛，莫使吳歈入漢宮。
奉和御制麟德殿宴百僚應制:垂衣臨八極，肅穆四門通。自是無為化，非關輔弼功。修文招隱伏，尚武殄妖凶。德炳韶光熾，恩沾雨露濃。衣冠陪御宴，禮樂盛朝宗。萬壽稱觴舉，千年信一同。
奉和御制麟德殿宴百官:端拱承休命，時清荷聖皇。四聰聞受諫，五服遠朝王。景媚鶯初囀，春殘日更長。命筵多濟濟，盛樂復鏘鏘。豐鎬誰將敵，橫汾未可方。願齊山嶽壽，祉福永無疆。
奉和麟德殿宴百僚應制:睿澤先寰海，功成殿武韶。戈鋋清外壘，文物盛中朝。聖祚山河固，宸章日月昭。玉筵鸞鵠集，仙管鳳凰調。御柳新低綠，宮鶯乍囀嬌。願將億兆慶，千祀奉神堯。
關山月:高高秋月明，北照遼陽城。塞迥光初滿，風多暈更生。徵人望鄉思，戰馬聞鼙驚。朔風悲邊草，胡沙暗虜營。霜凝匣中劍，風憊原上旌。早晚謁金闕，不聞刁鬥聲。
惜花吟:枝上花，花下人，可憐顏色俱青春。昨日看花花灼灼，今朝看花花欲落。不如盡此花下歡，莫待春風總吹卻。鶯歌蝶舞韶光長，紅爐煮茗松花香。妝成罷吟恣游後，獨把芳枝歸洞房。
東亭茶宴:閑朝向曉出簾櫳，茗宴東亭四望通。遠眺城池山色里，俯聆弦管水聲中。幽篁引沼新抽翠，芳槿低檐欲吐紅。坐久此中無限興，更憐團扇起清風。
夜夢:昨日夢君歸，賤妾下鳴機。極知意氣薄，不著去時衣。故言如夢里，賴得雁書飛。
詠燈:一點分明值萬金，開時惟怕冷風侵。主人若也勤挑撥，敢向尊前不盡心。
游後湖賞蓮花:蓼花蘸水火不滅，水鳥驚魚銀梭投。滿目荷花千萬頃，紅碧相雜敷清流。孫武已斬吳宮女，琉璃池上佳人頭。
保大五年元日大雪同太弟景遂汪王景逖齊王…登樓賦:珠簾高捲莫輕遮，往往相逢隔歲華。春氣昨宵飄律管，東風今日放梅花。素姿好把芳姿掩，落熱還同舞勢斜。坐有賓朋尊有酒，可憐清味屬儂家。
句:靈槎思浩蕩，老鶴倚崆峒。蒼苔迷古道，紅葉亂朝霞。棲鳳枝梢猶軟弱，化龍形狀已依稀。
九月十日偶書:晚雨秋陰酒乍醒，感時心緒杳難平。黃花冷落不成艷，紅葉颼飀競鼓聲。背世返能厭俗態，偶緣猶未忘多情。自從雙鬢斑斑白，不學安仁卻自驚。
秋鶯:殘鶯何事不知秋，橫過幽林尚獨游。老舌百般傾耳聽，深黃一點入煙流。棲遲背世同悲魯，瀏亮如笙碎在緱。莫更留連好歸去，露華凄冷蓼花愁。
病起題山舍壁:山舍初成病乍輕，杖藜巾褐稱閑情。爐開小火深回暖，溝引新流幾曲聲。暫約彭涓安朽質，終期宗遠問無生。誰能役役塵中累，貪合魚龍構強名。
送鄧王二十弟從益牧宣城:且維輕舸更遲遲，別酒重傾惜解攜。浩浪侵愁光蕩漾，亂山凝恨色高低。君馳檜楫情何極，我憑闌乾日向西。咫尺煙江幾多地，不須懷抱重凄凄。
渡中江望石城泣下:江南江北舊家鄉，三十年來夢一場。吳苑宮闈今冷落，廣陵台殿已荒涼。雲籠遠岫愁千片，雨打歸舟淚萬行。兄弟四人三百口，不堪閑坐細思量。
輓辭:珠碎眼前珍，花凋世外春。未銷心裡恨，又失掌中身。玉笥猶殘藥，香奩已染塵。前哀將後感，無淚可沾巾。艷質同芳樹，浮危道略同。正悲春落實，又苦雨傷叢。穠麗今何在，飄零事已空。沉沉無問處，千載謝東風。
悼詩:永念難消釋，孤懷痛自嗟。雨深秋寂莫，愁引病增加。咽絕風前思，昏濛眼上花。空王應念我，窮子正迷家。
感懷:又見桐花發舊枝，一樓煙雨暮凄凄。憑闌惆悵人誰會，不覺潸然淚眼低。層城無復見嬌姿，佳節纏哀不自持。空有當年舊煙月，芙蓉城上哭蛾眉。
梅花:殷勤移植地，曲檻小欄邊。共約重芳日，還憂不盛妍。阻風開步障，乘月溉寒泉。誰料花前後，蛾眉卻不全。失卻煙花主，東君自不知。清香更何用，猶發去年枝。
書靈筵手巾:浮生共憔悴，壯歲失嬋娟。汗手遺香漬，痕眉染黛煙。
書琵琶背:侁自肩如削，難勝數縷絛。天香留鳳尾，餘暖在檀槽。
病中感懷:憔悴年來甚，蕭條益自傷。風威侵病骨，雨氣咽愁腸。夜鼎唯煎藥，朝髭半染霜。前緣竟何似，誰與問空王。
病中書事:病身堅固道情深，宴坐清香思自任。月照靜居唯搗藥，門扃幽院只來禽。庸醫懶聽詞何取，小婢將行力未禁。賴問空門知氣味，不然煩惱萬塗侵。
賜宮人慶奴:風情漸老見春羞，到處消魂感舊游。多謝長條似相識，強垂煙態拂人頭。
題金樓子後:牙簽萬軸里紅綃，王粲書同付火燒。不於祖龍留面目，遺篇那得到今朝。
句:迢迢牽牛星，杳在河之陽。粲粲黃姑女，耿耿遙相望。鶯狂應有恨，蝶舞已無多。揖讓月在手，動搖風滿懷。病態如衰弱，厭厭向五年。衰顏一病難牽復，曉殿君臨頗自羞。冷笑秦皇經遠略，靜憐姬滿苦時巡。鬢從今日添新白，菊是去年依舊黃。
薔薇詩一首十八韻呈東海侍郎徐鉉:綠影復幽池，芳菲四月時。管弦朝夕興，組繡百千枝。盛引牆看遍，高煩架屢移。露輕濡彩筆，蜂誤拂吟髭。日照玲瓏慢，風搖翡翠帷。早紅飄蘚地，狂蔓掛蛛絲。嫩刺牽衣細，新條窣草垂。晚香難暫舍，嬌自態相窺。深淺分前後，榮華互盛衰。尊前留客久，月下欲歸遲。何處繁臨砌，誰家密映籬。絳羅房燦爛，碧玉葉參差。分得殷勤種，開來遠近知。晶熒歌袖袂，柔弱舞腰支。膏麝誰將比，庭萱自合嗤。勻妝低水鑒，泣淚滴煙雨斯。畫擬憑梁廣，名宜亞楚姬。寄君十八韻，思拙愧新奇。
觀棋:竹林二君子，盡日竟沉吟。相對終無語，爭先各有心。恃強斯有失，守分固無侵。若算機籌處，滄滄海未深。
贈別唐太師道襲:丱歲便將為肘腋，二紀何曾離一日。更深猶尚立案前，敷奏柔和不傷物。今朝榮貴慰我心，雙旌引向重城出。褒斜舊地委勛賢，從此生靈永泰息。
幸秦川上梓潼山:喬岩簇冷煙，幽徑上寒天。下瞰峨眉嶺，上窺華岳巔。驅馳非取樂，按幸為憂邊。此去如登陟，歌樓路幾千。
題劍門:緩轡逾雙劍，行行躡石棱。作千尋壁壘，為萬祀依憑。道德雖無取，江山粗可矜。回看城闕路，雲疊樹層層。
過白衛嶺和韓昭:先朝神武力開邊，畫斷封疆四五千。前望隴山屯劍戟，後憑巫峽鎖烽煙。軒皇尚自親平寇，嬴政徒勞愛學仙。想到隗宮尋勝處，正應鶯語暮春天。
宮詞:輝輝赫赫浮玉雲，宣華池上月華新。月華如水浸宮殿，有酒不醉真痴人。
醉妝詞:者邊走，那邊走，只是尋花柳。那邊走，者邊走，莫厭金杯酒。
句:不緣朝闕去，好此結茅廬。
巡衣錦軍制還鄉歌:三節還鄉兮掛錦衣，碧天朗朗兮愛日暉。功成道上兮列旌旗，父老遠來兮相追隨。家山鄉眷兮會時稀，今朝設宴兮觥散飛。鬥牛無孛兮民無欺，吳越一王兮駟馬歸。
沒了期歌:沒了期，沒了期，營基才了又倉基。沒了期，沒了期，春衣才了又冬衣。
句:須將一片地，付與有心人。黃河信有澄清日，後代應難繼此才。傳語龍王並水府，錢塘借與築錢城。
宮中作:廊廡周遭翠幕遮，禁林深處絕喧嘩。界開日影憐窗紙，穿破苔痕惡筍芽。西第晚宜供露茗，小池寒欲結冰花。謝公未是深沉量，猶把輸贏局上誇。
避暑摩訶池上作:冰肌玉骨清無汗，水殿風來暗香暖。簾開明月獨窺人，欹枕釵橫雲鬢亂。起來瓊戶寂無聲，時見疏星渡河漢。屈指西風幾時來，只恐流年暗中換。
批葉翹諫書紙尾:春色曾看紫陌頭，亂紅飛盡不禁愁。人情自厭芳華歇，一葉隨風落御溝。
丈人觀:早與元妃慕至化，同躋靈岳訪真仙。當時信有壺中景，今日親來洞里天。儀仗影空寥廓外，金絲聲揭翠微巔。惟慚未致華胥理，徒卜升平萬萬年。
玄都觀:千尋綠嶂夾流溪，登眺因知海岳低。瀑布迸舂青石碎，輪茵橫翦翠峰齊。步粘苔蘚龍橋滑，日閉煙羅鳥徑迷。莫道穹天無路到，此山便是碧雲梯。
丈人觀謁先帝御容:聖帝歸梧野，躬來謁聖顏。旋登三徑路，似陟九嶷山。日照堆嵐迥，雲橫積翠間。期修封禪禮，方俟再躋攀。
題金華宮:再到金華頂，玄都訪道回。雲披分景象，黛鎖顯樓台。雨滌前山凈，風吹去路開。翠屏夾流水，何必羡蓬萊。
丹景山至德寺:周回雲水游丹景，因與真妃眺上方。晴日曉升金晃曜，寒泉夜落玉丁當。松梢月轉琴棲影，柏徑風牽麝食香。虔炸六銖宜鑄祝，惟祈聖祉保遐昌。
題彭州陽平化:尋真游勝境，巡禮到陽平。水遠波瀾碧，山高氣象清。殿嚴孫氏貌，碑暗系師名。夜月登壇醮，松風森磬聲。
三學山夜看聖燈:虔禱游靈境，元妃夙志同。玉香焚靜夜，銀燭炫遼空。泉漱雲根月，鐘敲檜杪風。印金標聖跡，飛石顯神功。滿望天涯極，平臨日角紅。猿來齋石上，僧集講筵中。頓作超三界，渾疑證六通。願成修偃化，社稷保延洪。
題天回驛:周游靈境散幽情，千里江山暫得行。所恨風光看未足，卻驅金翠入龜城。
丈人觀以下為太妃時作:獲陪翠輦喜殊常，同涉仙壇豈厭長。不羡乘鸞入煙霧，此中便是五雲鄉。
玄都觀:登尋丹壑到玄都，接日紅霞照座隅。即向周回岩下看，似看曾進畫圖無。
游丈人觀謁先帝御容:共謁御容儀，還同在禁闈。笙歌喧寶殿，彩仗耀金徽。清淚沾羅袂，紅霞拂繡衣。九疑山水遠，無路繼湘妃。
題金華宮:碧煙紅霧漾人衣，宿霧蒼苔石徑危。風巧解吹松上曲，蝶嬌頻採臉邊脂。同尋僻境思攜手，暗指遙山學畫眉。好把身心清凈處，角冠霞帔事希夷。
和題丹景山至德寺:丹景山頭宿梵宮，玉輪金輅駐虛空。軍持無水註寒碧，蘭若有花開晚紅。武士盡排青嶂下，內人皆在講筵中。我家帝子傳王業，積善終期四海同。
題彭州陽平化:雲浮翠輦屆陽平，真似驂鸞到上清。風起半厓聞虎嘯，雨來當面見龍行。晚尋水澗聽松韻，夜上星壇看月明。長恐前身居此境，玉皇教向錦城生。
三學山夜看聖燈:聖燈千萬炬，旋向碧空生。細雨濕不暗，好風吹更明。磬敲金地響，僧唱梵天聲。若說無心法，此光如有情。
題天回驛:翠驛紅亭近玉京，夢魂猶是在青城。比來出看江山景，卻被江山看出行。
郊廟歌辭。晉昭德成功舞歌。昭德舞歌二首:聖代修文德，明庭舉舊章。兩階陳羽籥，萬舞合宮商。劍佩森鴛鷺，簫韶下鳳凰。我朝青史上，千古有輝光。淮海乾戈戢，朝廷禮樂施。白駒皆就縶，丹鳳復來儀。德備三苗格，風行萬國隨。小臣同百獸，率舞賀昌期。
郊廟歌辭。晉昭德成功舞歌。武功舞歌二首:撥亂資英王，開基自晉陽。一戎成大業，七德煥前王。炎漢提封遠，姬周世祚長。朱乾將玉戚，全象武功揚。睿算超前古，神功格上圓。百川留禹跡，萬國戴堯天。既已櫜弓矢，誠宜播管弦。蹌蹌隨鳥獸，共樂太平年。
樂府雜曲。鼓吹曲辭。朱鷺:翩翩兮朱鷺，來泛春塘棲綠樹。羽毛如翦色如染，遠飛欲下雙翅斂。避人引子入深塹，動處水紋開灧灧。誰知豪家網爾軀，不如飲啄江海隅。
樂府雜曲。鼓吹曲辭。艾如張:錦襜褕，繡襠襦，強強飲啄哺爾雛。隴東卧穗滿風雨，莫信龍媒隴西去。齊人織網如素空，張在野春平碧中。網絲漠漠無形影，誤爾觸之傷首紅。艾葉綠花誰翦刻，中藏禍機不可測。
樂府雜曲。鼓吹曲辭。上之回:回中道路險，蕭關烽候多。五營屯北地，萬乘出西河。單於拜玉璽，天子按雕戈。振旅汾川曲，秋風橫大歌。
樂府雜曲。鼓吹曲辭。上之回:三十六離宮，樓台與天通。閣道步行月，美人愁煙空。恩疏寵不及，桃李傷春風。淫樂意何極，金輿向回中。萬乘出黃道，千旗揚彩虹。前軍細柳北，後騎甘泉東。豈問渭川老，寧邀襄野童。秋暮瑤池宴，歸來樂未窮。
樂府雜曲。鼓吹曲辭。上之回:上之回，大旗喜。懸虹彗，撻鳳尾。劍匣破，舞蛟龍。蚩尤死，鼓逢逢。天高慶雷齊墜地，地無驚煙海千里。
樂府雜曲。鼓吹曲辭。戰城南:將軍出紫塞，冒頓在烏貪。笳喧雁門北，陣翼龍城南。雕弓夜宛轉，鐵騎曉參潭。應須駐白日，為待戰方酣。
樂府雜曲。鼓吹曲辭。戰城南:去年戰桑乾源，今年戰蔥河道。洗兵條支海上波，放馬天山雪中草。萬里長徵戰，三軍盡衰老。匈奴以殺戮為耕作，古來唯見白骨黃沙田。秦家築城備胡處，漢家還有烽火燃。烽火燃不息，徵戰無已時。野戰格鬥死，敗馬號鳴向天悲。烏鳶啄人腸，銜飛上掛枯樹枝。士卒塗草莽，將軍空爾為。乃知兵者是凶器，聖人不得已而用之。
樂府雜曲。鼓吹曲辭。戰城南:城南徵戰多，城北無飢鴉。白骨馬蹄下，誰言皆有家。城前水聲苦，倏忽流萬古。莫爭城外地，城裡有閑土。
樂府雜曲。鼓吹曲辭。戰城南二首:萬里桑乾傍，茫茫古蕃壤。將軍貌憔悴，撫劍悲年長。胡兵尚陵逼，久住亦非強。邯鄲少年輩，個個有伎倆。拖槍半夜去，雪片大如掌。磧中有陰兵，戰馬時驚蹶。輕猛李陵心，摧殘蘇武節。黃金鎖子甲，風吹色如鐵。十載不封侯，茫茫向誰說。
樂府雜曲。鼓吹曲辭。巫山高:巫山凌太清，岧嶢類削成。霏霏暮雨合，靄靄朝雲生。危峰入鳥道，深谷瀉猿聲。別有幽棲客，淹留攀桂情。
樂府雜曲。鼓吹曲辭。巫山高二首:巫山峰十二，環合隱昭回。俯眺琵琶峽，平看雲雨台。古槎天外倚，瀑水日邊來。何忽啼猿夜，荊王枕席開。神女向高唐，巫山下夕陽。裴回作行雨，婉孌逐荊王。電影江前落，雷聲峽外長。霽雲無處所，台館曉蒼蒼。
樂府雜曲。鼓吹曲辭。巫山高:巫山望不極，望望下朝雰。莫辨啼猿樹，徒看神女雲。驚濤亂水脈，驟雨暗峰文。沾裳即此地，況復遠思君。
樂府雜曲。鼓吹曲辭。巫山高:巫山高不極，沓沓狀奇新。暗谷疑風雨，幽岩若鬼神。月明三峽曙，潮滿二江春。為問陽台夕，應知入夢人。
樂府雜曲。鼓吹曲辭。巫山高:楚國巫山秀，清猿日夜啼。萬重春樹合，十二碧峰齊。峽出朝雲下，江來暮雨西。陽台歸路直，不畏向家迷。
樂府雜曲。鼓吹曲辭。巫山高:巫峽見巴東，迢迢半出空。雲藏神女館，雨到楚王宮。朝暮泉聲落，寒暄樹色同。清猿不可聽，偏在九秋中。
樂府雜曲。鼓吹曲辭。巫山高:巫山十二峰，皆在碧虛中。回合雲藏日，霏微雨帶風。猿聲寒過水，樹色暮連空。愁向高唐望，清秋見楚宮。
樂府雜曲。鼓吹曲辭。巫山高:何山無朝雲，彼雲亦悠揚。何山無暮雨，彼雨亦蒼茫。宋玉恃才者，憑雲構高唐。自重文賦名，荒淫歸楚襄。峨峨十二峰，永作妖鬼鄉。
樂府雜曲。鼓吹曲辭。巫山高二首:巴山上峽重復重，陽台碧峭十二峰。荊王獵時逢暮雨，夜卧高丘夢神女。經紅流煙濕艷姿，行雲飛去明星稀。目極魂斷望不見，猿啼三聲淚沾衣。見盡數萬里，不聞三聲猿。但飛蕭蕭雨，中有亭亭魂。千載楚襄恨，遺文宋玉言。至今青冥里，雲結深閨門。
樂府雜曲。鼓吹曲辭。巫山高:碧叢叢，高插天，大江翻瀾神曳煙。楚魂尋夢風颸然，曉風飛雨生苔錢。瑤姬一去一千年，丁香筇竹啼老猿。古祠近月蟾桂寒，椒花墜紅濕雲間。
樂府雜曲。鼓吹曲辭。巫山高:巫山高，巫女妖，雨為暮兮雲為朝，楚王憔悴魂欲銷。秋猿嗥嗥日將夕，紅霞紫煙凝老壁。千岩萬壑花皆坼，但恐芳菲無正色。不知今古行人行，幾人經此無秋情。雲深廟遠不可覓，十二峰頭插天碧。
樂府雜曲。鼓吹曲辭。將進酒:君不見黃河之水天上來，奔流到海不復回。君不見高堂明鏡悲白發，朝如青絲暮成雪。人生得意須盡歡，莫使金尊空對月。天生我材必有用，千金散盡還復來。烹羊宰牛且為樂，會須一飲三百杯。岑夫子，丹丘生，將進酒，杯莫停。與君歌一曲，請君為我側耳聽。鐘鼓饌玉不足貴，但願長醉不復醒。古來聖賢皆寂寞，惟有飲者留其名。陳王昔時宴平樂，鬥酒十千恣歡謔。主人何為言少錢，徑須酤取對君酌。五花馬，千金裘，呼兒將出換美酒，與爾同銷萬古愁。
樂府雜曲。鼓吹曲辭。將進酒:將進酒，將進酒，酒中有毒鴆主父，言之主父傷主母。母為妾地父妾天，仰天俯地不忍言。佯為僵踣主父前，主父不知加妾鞭。旁人知妾為主說，主將淚洗鞭頭血。推摧主母牽下堂，扶妾遣升堂上床。將進酒，酒中無毒令主壽，願主回思歸主母，遣妾如此事主父。妾為此事人偶知，自慚不密方自悲。主今顛倒安置妾，貪天僭地誰不為。
樂府雜曲。鼓吹曲辭。將進酒:琉璃鐘，琥珀濃，小槽酒滴真珠紅。烹龍炮鳳玉脂泣，羅屏繡幕圍香風。吹龍笛，擊鼉鼓，皓齒歌，細腰舞。況是青春日將暮，桃花亂落如紅雨。勸君終日酩酊醉，酒不到劉伶墳上土。
樂府雜曲。鼓吹曲辭。君馬黃:君馬黃，我馬白，馬色雖不同，人心本無隔。共作游冶盤，雙行洛陽陌。長劍既照曜，高冠何赩赫。各有千金裘，俱為五侯客。猛虎落陷阱，壯夫時屈厄。相知在急難，獨好亦何益。
樂府雜曲。鼓吹曲辭。芳樹:何地早芳菲，宛在長門殿。夭桃色若綬，穠李光如練。啼鳥弄花疏，游蜂飲香遍。嘆息春風起，飄零君不見。
樂府雜曲。鼓吹曲辭。芳樹:芳樹本多奇，年華復在斯。結翠成新幄，開紅滿舊枝。風歸花歷亂，日度影參差。容色朝朝落，思君君不知。
樂府雜曲。鼓吹曲辭。芳樹:玉花珍簟上，金縷畫屏開。曉月憐箏柱，春風憶鏡台。箏柱春風吹曉月，芳樹落花朝暝歇。稿砧刀頭未有時，攀條拭淚坐相思。
樂府雜曲。鼓吹曲辭。芳樹:迢迢芳園樹，列映清池曲。對此傷人心，還如故時綠。風條灑餘靄，露葉承新旭。佳人不再攀，下有往來躅。
樂府雜曲。鼓吹曲辭。芳樹:芳樹已寥落，孤英萬可嘉。可憐團團葉，蓋覆深深花。游蜂競攢刺，鬥雀亦紛拏。天生細碎物，不愛好光華。非無殲殄法，念爾有生涯。春雷一聲發，驚燕亦驚蛇。清池養神蔡，已復長蝦蟆。雨露貴平施，吾其春草芽。
樂府雜曲。鼓吹曲辭。芳樹:細蕊慢逐風，暖香閑破鼻。青帝固有心，時時動人意。去年高枝猶壓地，今年低枝已憔悴。吾所以見造化之權，變通之理。春夏作頭，秋冬為尾。循環反復無窮已。今生長短同一軌，若使威可以制，力可以止，秦皇不肯斂手下沙丘，孟賁不合低頭入蒿里。伊人強猛猶如此，顧我勞生何足恃。但願開素袍，傾綠蟻，陶陶兀兀大醉於青冥白晝間。任他上是天，下是地。
樂府雜曲。鼓吹曲辭。有所思:君子事行役，再空芳歲期。美人曠延佇，萬里浮雲思。園槿綻紅艷，郊桑柔綠滋。坐看長夏晚，秋月生羅幃。
樂府雜曲。鼓吹曲辭。有所思:我思仙人，乃在碧海之東隅。海寒多天風，白波連山倒蓬壺。長鯨噴涌不可涉，撫心茫茫淚如珠。西來青鳥東飛去，願寄一書謝麻姑。
樂府雜曲。鼓吹曲辭。有所思:桔槔烽火晝不滅，客路迢迢信難越。古鎮刀攢萬片霜，寒江浪起千堆雪。此時西去定如何，空使南心遠凄切。
樂府雜曲。鼓吹曲辭。有所思:當時我醉美人家，美人顏色嬌如花。今日美人棄我去，青樓珠箔天之涯。天涯娟娟常娥月，三五二八盈又缺。翠眉蟬鬢生別離，一望不見心斷絕。心斷絕，幾千里，夢中醉卧巫山雲，覺來淚滴湘江水。湘江兩岸花木深，美人不見愁人心。含愁更奏綠綺琴，調高弦絕無知音。美人兮美人，不知為暮雨兮為朝雲，相思一夜梅花發，忽到窗前疑是君。
樂府雜曲。鼓吹曲辭。有所思:借問江上柳，青青為誰春。空游昨日地，不見昨日人。繚繞萬家井，往來車馬塵。莫道無相識，要非心所親。
樂府雜曲。鼓吹曲辭。有所思:朝亦有所思，暮亦有所思。登樓望君處，藹藹浮雲飛。浮雲遮卻陽關道，向晚誰知妾懷抱。玉井蒼苔春院深，桐花落地無人掃。
樂府雜曲。鼓吹曲辭。雉子班:闢邪伎作鼓吹驚，雉子班之奏曲成，喔咿振迅欲飛鳴。扇錦翼，雄風生，雙雌同飲啄，趫悍誰能爭。乍向草中耿介死，不求黃金籠下生。天地至廣大，何惜遂物情。善捲讓天子，務光亦逃名。所貴曠士懷，朗然合太清。
樂府雜曲。鼓吹曲辭。臨高臺:高臺暫俯臨，飛翼聳輕音。浮光隨日度，漾影逐波深。回瞰周平野，開懷暢遠襟。獨此三休上，還傷千歲心。
樂府雜曲。鼓吹曲辭。臨高臺:臨高臺，高臺迢遞絕浮埃，瑤軒綺構何崔嵬，鸞歌鳳吹清且哀。俯瞰長安道，萋萋御溝草，斜對甘泉路，蒼蒼茂陵樹。高臺四望同，帝鄉佳氣鬱蔥蔥。紫閣丹樓紛照曜，璧房錦殿相玲瓏。東彌長樂觀，西指未央宮。赤城映朝日，綠樹搖春風。旗亭百隊開新市，甲第千甍分戚里。朱輸翠蓋不勝春，疊樹層楹相對起。復有青樓大道中，繡戶文窗雕綺櫳。錦衣晝不襞，羅幃夕未空。歌屏朝掩翠，妝鏡晚窺紅。為吾安寶髻，蛾眉罷花叢。狹路塵間黯將暮，雲間月色明如素。鴛鴦池上兩兩飛，鳳凰樓下雙雙度。物色正如此，佳期那不顧。銀鞍繡轂盛繁華，可憐今夜宿倡家。倡家少婦不須嚬，東園桃李片時春。君看舊日高臺處，柏梁銅雀生黃塵。
樂府雜曲。鼓吹曲辭。臨高臺:涼風吹遠念，使我升高臺。寧知數片雲，不是舊山來。故人天一涯，久客殊未回。雁來不得書，空寄聲哀哀。
樂府雜曲。鼓吹曲辭。黃雀行:穿屋穿牆不知止，爭樹爭巢入營死。林間公子挾彈弓，一丸致斃花叢里。小雛黃口未有知，青天不解高高飛。虞人設網當要路，白日啾嘲禍萬機。
樂府雜曲。鼓吹曲辭。釣竿篇:朝日斂紅煙，垂竿向綠川。人疑天上坐，魚似鏡中懸。避楫時驚透，猜鉤每誤牽。湍危不理轄，潭靜欲留船。釣玉君徒尚，徵金我未賢。為看芳餌下，貪得會無全。
樂府雜曲。鼓吹曲辭。凱歌六首:漢將承恩西破戎，捷書先奏未央宮。天子預開麟閣待，只今誰數貳師功。官軍西出過樓蘭，營幕傍臨月窟寒。蒲海曉霜凝劍尾，蔥山夜雪撲旌竿。鳴笳擂鼓擁回軍，破國平蕃昔未聞。大夫鵲印搖邊月，天將龍旗掣海雲。月落轅門鼓角鳴，千群面縛出蕃城。洗兵魚海雲迎陣，秣馬龍堆月照營。蕃軍遙見漢家營，滿谷連山遍哭聲。萬箭千刀一夜殺，平明流血浸空城。暮雨旌旗濕未乾，胡塵白草日光寒。昨夜將軍連曉戰，蕃軍只見馬空鞍。
樂府雜曲。鼓吹鐃歌。晉陽武:晉陽武，奮義威。煬之渝，德焉歸。氓畢屠，綏者誰。皇烈烈，專天機。號以仁，揚其旗。日之升，九土晞。斥田圻，流洪輝。有其二，翼餘隋。斫梟驁，連熊螭。枯以肉，勍者羸。后土蕩，玄穹彌。合之育，莽然施。惟德輔，慶無期。
樂府雜曲。鼓吹鐃歌。獸之窮:獸之窮，奔大麓。天厚黃德，狙獷服。甲之櫜弓，弭矢箙。皇旅靖，敵逾蹙。自亡其徒，匪予戮。屈贇猛，虔慄慄。縻以尺組，啖以秩。黎之陽，土茫茫。富兵戎，盈倉箱。乏者德，莫能享。驅豺兕，授我疆。
樂府雜曲。鼓吹鐃歌。戰武牢:戰武牢，動河朔。逆之助，圖掎角。怒鷇麛，抗喬岳。翹萌牙，傲霜雹。王謀內定，申掌握。鋪施芟夷，二主縛。憚華戎，廓封略。命之瞢，卑以斫。歸有德，唯先覺。
樂府雜曲。鼓吹鐃歌。涇水黃:涇水黃，隴野茫。負太白，騰天狼。有鳥鷙立，羽翼張。鉤喙決前，鉅趯傍。怒飛飢嘯，翾不可當。老雄死，子復良。巢岐飲渭，肆翱翔。頓地紘，提天綱。列缺掉幟，招搖耀鋩。鬼神來助，夢嘉祥。腦塗原野，魂飛揚。星辰復，恢一方。
樂府雜曲。鼓吹鐃歌。奔鯨沛:奔鯨沛，蕩海垠。吐霓翳日，腥浮雲。帝怒下顧，哀墊昏。授以神柄，推元臣。手援天予，截修鱗。披攘蒙霿，開海門。地平水靜，浮天垠。羲和顯耀，乘清氛。赫炎溥暢，融大鈞。
樂府雜曲。鼓吹鐃歌。苞枿:苞枿黑對矣，惟根之蟠。彌巴蔽荊，負南極以安。曰我舊梁氏，輯綏艱難。江漢之阻，都邑固以完。聖人作，神武用，有臣勇智，奮不以眾。投跡死地，謀猷縱。化敵為家，慮則中。浩浩海裔，不威而同。系縲降王，定厥功。澶漫萬里，宣唐風。蠻夷九譯，咸來從。凱旋金奏，象形容。震赫萬國，罔不龔。
樂府雜曲。鼓吹鐃歌。河右平:河右澶漫，頑為之魁。王師如雷震，昆侖以頹。上聾下聰，驁不可回。助仇抗有德，惟人之災。乃潰乃奮，執縛歸厥命。萬室蒙其仁，一夫則病。濡以鴻澤，皇之聖。威畏德懷，功以定。順之於理，物咸遂厥性。
樂府雜曲。鼓吹鐃歌。鐵山碎:鐵山碎，大漠舒。二虜勁，連穹廬。背北海，專坤隅。歲來侵邊，或傅於都。天子命元帥，奮其雄圖。破定襄，降魁渠。窮竟窟宅，斥餘吾。百蠻破膽，邊氓蘇。威武輝耀，明鬼區。利澤彌萬祀，功不可逾。官臣拜手，惟帝之謨。
樂府雜曲。鼓吹鐃歌。靖本邦:本邦伊晉，惟時不靖。根柢之搖，枝葉攸病。守臣不任，勩於神聖。惟鉞之興，翦焉則定。洪惟我理，式和以敬。群頑既夷，庶績咸正。皇謨載大，惟人之慶。
樂府雜曲。鼓吹鐃歌。吐谷渾:吐谷渾盛強，背西海以誇。歲侵擾我疆，退匿險且遐。帝謂神武師，往徵靖皇家。烈烈旆其旗，熊虎雜龍蛇。王旅千萬人，銜枚默無嘩。束刃逾山徼，張翼縱漠沙。一舉刈膻腥，屍骸積如麻。除惡務本根，況敢遺萌芽。洋洋西海水，威命窮天涯。系虜來王都，犒樂窮休嘉。登高望還師，竟野如春華。行者靡不歸，親戚讙要遮。凱旋獻清廟，萬國思無邪。
樂府雜曲。鼓吹鐃歌。高昌:麹氏雄西北，別絕臣外區。既恃遠且險，縱傲不我虞。烈烈王者師，熊螭以為徒。龍旂翻海浪，馹騎馳坤隅。賁育搏嬰兒，一掃不復餘。平沙際天極，但見黃雲驅。臣靖執長纓，智勇伏囚拘。文皇南面坐，夷狄千群趨。咸稱天子神，往古不得俱。獻號天可汗，以覆我國都。兵戎不交害，各保性與軀。
樂府雜曲。鼓吹鐃歌。東蠻:東蠻有謝氏，冠帶理海中。已言我異世，雖聖莫能通。王卒如飛翰，鵬鶱駭群龍。轟然自天墜，乃信神武功。擊虜君臣人，纍纍來自東。無思不服從，唐業如山崇。百闢拜稽首，咸願圖形容。如周王會書，永永傳無窮。睢盱萬狀乖，咿嗢九譯重。廣輸撫四海，浩浩知皇風。歌詩鐃鼓間，以壯我元戎。
橫吹曲辭。隴頭一曰隴頭水:隴頭已斷人不行，胡騎夜入涼州城。漢家處處格鬥死，一朝盡沒隴西地。驅我邊人胡中去，散放牛羊食禾黍。去年中國養子孫，今著氈裘學胡語。誰能更使李輕車，收取涼州屬漢家。
橫吹曲辭。隴頭吟:長安少年游俠客，夜上戍樓看太白。隴頭明月迥臨關，隴上行人夜吹笛。關西老將不勝愁，駐馬聽之雙淚流。身經大小百餘戰，麾下偏裨萬戶侯。蘇武才為典屬國，節旄空盡海西頭。
橫吹曲辭。隴頭吟:隴水潺湲隴樹黃，徵人隴上盡思鄉。馬嘶斜日朔風急，雁過寒雲邊思長。殘月出林明劍戟，平沙隔水見牛羊。橫行俱足封侯者，誰斬樓蘭獻未央。
橫吹曲辭。隴頭水:隴頭秋月明，隴水帶關城。笳添離別曲，風送斷腸聲。映雪峰猶暗，乘冰馬屢驚。霧中寒雁至，沙上轉蓬輕。天山傳羽檄，漢地急徵兵。陣開都護道，劍聚伏波營。於茲覺無度，方共濯胡纓。
橫吹曲辭。隴頭水:隴阪高無極，徵人一望鄉。關河別去水，沙塞斷歸腸。馬系千年樹，旌懸九月霜。從來共嗚咽，皆是為勤王。
橫吹曲辭。隴頭水:隴水何年隴頭別，不在山中亦嗚咽。徵人塞耳馬不行，未到隴頭聞水聲。謂是西流入蒲海，還聞北海繞龍城。隴東隴西多屈曲，野麋飲水長簇簇。胡兵夜回水傍住，憶著來時磨劍處。向前無井復無泉，放馬回看隴頭樹。
橫吹曲辭。隴頭水:借問隴頭水，終年恨何事。深疑嗚咽聲，中有徵人淚。昨日上山下，達曙不能寐。何處接長波，東流入清渭。
橫吹曲辭。隴頭水:隴頭心欲絕，隴水不堪聞。碎影搖槍壘，寒聲咽帳軍。素從鹽海積，綠帶柳城分。日落天邊望，逶迤入寒雲。秦隴逼氐羌，徵人去未央。如何幽咽水，並欲斷君腸。西註悲窮漠，東分憶故鄉。旅魂聲攪亂，無夢到遼陽。
橫吹曲辭。隴頭水:隴頭水，千古不堪聞。生歸蘇屬國，死別李將軍。細響風凋草，清哀雁落雲。
橫吹曲辭。隴頭水:借問隴頭水，年年恨何事。全疑嗚咽聲，中有徵人淚。自古無長策，況我非深智。何計謝潺湲，一宵空不寐。
橫吹曲辭。出關:中原還逐鹿，投筆事戎軒。縱橫計不就，慷慨志猶存。策杖謁天子，驅馬出關門。請纓羈南越，憑軾下東藩。鬱紆陟高岫，出沒望平原。古木吟寒鳥，空山啼夜猿。既傷千里目，還驚九折魂。豈不憚艱險，深懷國士恩。季布無二諾，侯嬴重一言。人生感意氣，功名誰復論。
橫吹曲辭。入關:河上微風來，關頭樹初濕。今朝關城吏，又見孤客入。上國誰與期，西來徒自急。
橫吹曲辭。入關:都城連百二，雄險北迴環。地勢遙尊岳，河流側讓關。秦皇曾虎視，漢祖亦龍顏。何事梟凶輩，乾戈自不閑。
橫吹曲辭。出塞:匈奴屢不平，漢將欲縱橫。看雲方結陣，卻月始連營。潛軍渡馬邑，揚旆掩龍城。會勒燕然石，方傳車騎名。
橫吹曲辭。出塞:忽聞天上將，關塞重橫行。始返樓蘭國，還向朔方城。黃金裝戰馬，白羽集神兵。星月開天陣，山川列地營。晚風吹畫角，春色耀飛旌。寧知班定遠，獨是一書生。
橫吹曲辭。出塞:俠客重恩光，驄馬飾金裝。瞥聞傳羽檄，馳突救邊荒。轉戰磨笄地，橫行戴鬥鄉。將軍占太白，小婦怨流黃。騕褭青絲騎，娉婷紅粉妝。一春鶯度曲，八月雁成行。誰堪坐秋思，羅袖拂空床。
橫吹曲辭。出塞:十年通大漠，萬里出長平。寒日生戈劍，陰雲搖旆旌。飢烏啼舊壘，疲馬戀空城。辛苦皋蘭北，胡霜損漢兵。
橫吹曲辭。出塞:居延城外獵天驕，白草連天野火燒。暮雲空磧時驅馬，秋日平原好射雕。護羌校尉朝乘障，破虜將軍夜渡遼。玉靶角弓珠勒馬，漢家將賜霍嫖姚。
橫吹曲辭。出塞:秦時明月漢時關，萬里長徵人未還。但使龍城飛將在，不教胡馬度陰山。白花垣上望京師，黃河水流無盡時。窮秋曠野行人絕，馬首東來知是誰。
橫吹曲辭。出塞:金帶連環束戰袍，馬頭沖雪度臨洮。捲旗夜劫單於帳，亂斫胡兵缺寶刀。
橫吹曲辭。前出塞九首:戚戚去故里，悠悠赴交河。公家有程期，亡命嬰禍羅。君已富土境，開邊一何多。棄絕父母恩，吞聲行負戈。出門日已遠，不受徒旅欺。骨肉恩豈斷，男兒死無時。走馬脫轡頭，手中挑青絲。捷下萬仞岡，俯身試搴旗。磨刀嗚咽水，水赤刃傷手。欲輕腸斷聲，心緒亂已久。丈夫誓許國，憤惋復何有。功名圖麒麟，戰骨當速朽。送徒既有長，遠戍亦有身。生死向前去，不勞吏怒嗔。路逢相識人，附書與六親。哀哉兩決絕，不復同苦辛。迢迢萬餘里，領我赴三軍。軍中異苦樂，主將寧盡聞。隔河見胡騎，倏忽數百群。我始為奴僕，幾時樹功勛。輓弓當輓強，用箭當用長。射人先射馬，擒賊先擒王。殺人亦有限，列國自有疆。苟能制侵陵，豈在多殺傷。驅馬天雨雪，軍行入高山。徑危抱寒石，指落曾冰間。已去漢月遠，何時築城還。浮雲暮南徵，可望不可攀。單於寇我壘，百裡風塵昏。雄劍四五動，彼軍為我奔。虜其名王歸，系頸授轅門。潛身備行列，一勝何足論。從軍十年餘，能無分寸功。眾人貴苟得，欲語羞雷同。中原有鬥爭，況在狄與戎。丈夫四方誌，安可辭固窮。
橫吹曲辭。後出塞五首:男兒生世間，及壯當封侯。戰伐有功業，焉能守舊丘。召募赴薊門，軍動不可留。千金買馬鞭，百金裝刀頭。閭里送我行，親戚擁道周。斑白居上列，酒酣進庶羞。少年別有贈，含笑看吳鉤。朝進東門營，暮上河陽橋。落日照大旗，馬鳴風蕭蕭。平沙列萬幕，部伍各見招。中天懸明月，令嚴夜寂寥。悲笳數聲動，壯士慘不驕。借問大將誰，恐是霍嫖姚。古人重守邊，今人重高勛。豈知英雄主，出師亘長雲。六合已一家，四夷且孤軍。遂使貔虎士，奮身勇所聞。拔劍擊大荒，日牧胡馬群。誓開玄冥北，持以奉吾君。獻凱日繼踵，兩蕃靜無虞。漁陽豪俠地，擊鼓吹笙竽。雲帆轉遼海，粳稻來東吳。越羅與楚練，照耀輿台軀。主將位益崇，氣驕陵上都。邊人不敢議，議者死路衢。我本良家子，出師亦多門。將驕益愁思，身貴不足論。躍馬二十年，恐辜明主恩。坐見幽州騎，長驅河洛昏。中夜間道歸，故里但空村。惡名幸脫免，窮老無兒孫。
橫吹曲辭。出塞:吹角出塞門，前瞻即胡地。三軍盡迴首，皆灑望鄉淚。轉念關山長，行看風景異。由來徵戍客，各負輕生義。
橫吹曲辭。出塞:黃砂直上白雲間，一片孤城萬仞山。羌笛何須怨楊柳，春光不度玉門關。
橫吹曲辭。出塞:漢家邊事重，竇憲出臨戎。絕漠秋山在，陽關舊路通。列營依茂草，吹角向高風。更就燕然石，看銘破虜功。
橫吹曲辭。出塞:秋塞雪初下，將軍遠出師。分營長記火，放馬不收旗。月冷邊帳濕，沙昏夜探遲。徵人皆白首，誰見滅胡時。
橫吹曲辭。出塞:胡風不開花，四氣多作雪。北人尚凍死，況我本南越。古來犬羊地，巡狩無遺轍。九土耕不盡，武皇猶徵伐。中天有高閣，圖畫何時歇。坐恐塞上山，低於砂中骨。
橫吹曲辭。出塞曲:將軍在重圍，音信絕不通。羽書如流星，飛入甘泉宮。倚是並州兒，少年心膽雄。一朝隨召募，百戰爭王公。去年桑乾北，今年桑乾東。死是徵人死，功是將軍功。汗馬牧秋月，疲兵卧霜風。仍聞左賢王，更欲圖雲中。
橫吹曲辭。出塞曲:微雪將軍出，吹笳天未明。觀兵登古戍，斬將對雙旌。分陣瞻山勢，潛軍制馬鳴。如今新史上，已有滅胡名。單於驕愛獵，放火到軍城。待月調新弩，防秋置遠營。空山朱戟影，寒磧鐵衣聲。逢著降胡說，陰山有伏兵。
橫吹曲辭。出塞曲:掃盡狂胡跡，回戈望故關。相逢唯死鬥，豈易得生還。縱宴參胡樂，收兵過雪山。不封十萬戶，此事亦應閑。玉帳將軍意，殷勤把酒論。功高寧在我，陣沒與招魂。塞色乾戈束，軍容喜氣屯。男兒今始是，敢出玉關門。迴首隴山頭，連天草木秋。聖君應入夢，半路遣封侯。水不擔陰雪，柴令倒戍樓。歸來麟閣上，春色滿皇州。
橫吹曲辭。入塞:將軍陷虜圍，邊務息戎機。霜雪交河盡，旌旗入塞飛。曉光隨馬度，春色伴人歸。課績朝明主，臨軒拜武威。
橫吹曲辭。入塞曲:將軍帶十圍，重錦制戎衣。猿臂銷弓力，虯須長劍威。首登平樂宴，新破大宛歸。樓上姝姬笑，門前問客稀。暮烽玄菟急，秋草紫騮肥。未奉君王詔，高槐晝掩扉。
橫吹曲辭。入塞曲:單於烽火動，都護去天涯。別賜黃金甲，親臨白玉墀。塞垣須靜謐，師旅審安危。定遠條支寵，如今勝古時。方見將軍貴，分明對冕旒。聖恩如遠被，狂虜不難收。臣節唯期死，功勛敢望侯。終辭修里第，從此出皇州。百裡精兵動，參差便渡遼。如何好白日，亦照此天驕。遠樹深疑賊，驚蓬迥似雕。凱歌何日唱，磧路共天遙。
橫吹曲辭。入塞曲:欲為皇王服遠戎，萬人金甲鼓鼙中。陣雲暗塞三邊黑，兵血愁天一片紅。半夜翻營旗攪月，深秋防戍劍磨風。謗書未及明君爇，卧骨將軍已歿功。苦戰沙間卧箭痕，戍樓閑上望星文。生希國澤分偏將，死奪河源答聖君。鳶覷敗兵眠白草，馬驚邊鬼哭陰雲。功多地遠無人紀，漢閣笙歌日又曛。
橫吹曲辭。折楊柳:倡樓啟曙扉，園柳正依依。鳥鳴知歲隔，條變識春歸。露葉疑啼臉，風花亂舞衣。攀折聊將寄，軍中書信稀。
橫吹曲辭。折楊柳:玉窗朝日映，羅帳春風吹。拭淚攀楊柳，長條宛地垂。白花飛歷亂，黃鳥思參差。妾自肝腸斷，旁人那得知。
橫吹曲辭。折楊柳:可憐濯濯春楊柳，攀折將來就纖手。妾容與此同盛衰，何必君恩獨能久。
橫吹曲辭。折楊柳:沙塞三河道，金閨二月春。碧煙楊柳色，紅粉綺羅人。露葉憐啼臉，風花思舞巾。攀持君不見，為聽曲中新。
橫吹曲辭。折楊柳:二月風光半，三邊戍不還。年華妾自惜，楊柳為君攀。落絮緣衫袖，垂條拂髻鬟。那堪音信斷，流涕望陽關。
橫吹曲辭。折楊柳:萬里邊城地，三春楊柳節。葉似鏡中眉，花如關外雪。徵人遠鄉思，倡婦高樓別。不忍擲年華，含情寄攀折。
橫吹曲辭。折楊柳:垂柳拂妝台，葳蕤葉半開。年華枝上見，邊思曲中來。嫩色宜新雨，輕花伴落梅。朝朝倦攀折，徵戍幾時回。
橫吹曲辭。折楊柳:紅粉青樓曙，垂楊仲月春。懷君重攀折，非妾妒腰身。舞帶縈絲斷，嬌娥向葉嚬。橫吹凡幾曲，獨自最愁人。
橫吹曲辭。折楊柳:纖纖折楊柳，持此寄情人。一枝何足貴，憐是故園春。遲景那能久，流芳不及新。更愁徵戍客，鬢老邊城塵。
橫吹曲辭。折楊柳:大道連國門，東西種楊柳。葳蕤君不見，裊娜垂來久。緣枝棲暝禽，雄去雌獨吟。餘花怨春盡，微月起秋陰。坐望窗中蝶，起攀枝上葉。好風吹長條，婀娜何如妾。妾見柳園新，高樓四五春。莫吹胡塞曲，愁殺隴頭人。
橫吹曲辭。折楊柳:垂楊拂綠水，搖艷東風年。花明玉關雪，葉暖金窗煙。美人結長恨，想對心凄然。攀條折春色，遠寄龍庭前。
橫吹曲辭。折楊柳:楊柳多短枝，短枝多別離。贈遠累攀折，柔條安得垂。青春有定節，離別無定時。但恐人別促，不怨來遲遲。莫言短枝條，中有長相思。朱顏與綠楊，並在別離期。樓上春風過，風前楊柳歌。枝疏緣別苦，曲怨為年多。花驚燕地雪，葉映楚池波。誰堪別離此，徵戍在交河。
橫吹曲辭。折楊柳:東城攀柳葉，柳葉低著草。少壯莫輕年，輕年有人老。柳發遍川崗，登高堪斷腸。雨煙輕漠漠，何樹近君鄉。贈君折楊柳，顏色豈能久。上客莫沾巾，佳人正迴首。新柳送君行，古柳傷君情。突兀臨荒渡，婆娑出舊營。隨家兩岸盡，陶宅五株平。日暮偏愁望，春山有鳥聲。
橫吹曲辭。折楊柳:紫陌金堤映綺羅，游人處處動離歌。陰移古戍迷荒草，花帶殘陽落遠波。臺上少年吹白雪，樓中思婦斂青蛾。殷勤攀折贈行客，此去關山雨雪多。
橫吹曲辭。望行人:自從江樹秋，日日上江樓。夢見離珠浦，書來在桂州。不同魚比目，終恨水分流。久不開明鏡，多應是白頭。
橫吹曲辭。望行人:秋風窗下起，旅雁向南飛。日日出門望，家家行客歸。無因見邊使，空待寄寒衣。獨閉青樓暮，煙深鳥雀稀。
橫吹曲辭。關山月:塞垣通碣石，虜障抵祁連。相思在萬里，明月正孤懸。影移金岫北，光斷玉門前。寄書謝中婦，時看鴻雁天。
橫吹曲辭。關山月:漢月生遼海，曈曨出半暉。合昏玄兔郡，中夜白登圍。暈落關山迥，光含霜霰微。將軍聽曉角，戰馬欲南歸。
橫吹曲辭。關山月:明月出天山，蒼茫雲海間。長風幾萬里，吹度玉門關。漢下白登道，胡窺青海灣。由來徵戰地，不見有人還。戍客望邊色，思歸多苦顏。高樓當此夜，嘆息未應閑。
橫吹曲辭。關山月:凄凄還切切，戍客多離別。何處最傷心，關山見秋月。關月竟如何，由來遠近過。始經玄兔塞，終繞白狼河。忽憶秦樓婦，流光應共有。已得並蛾眉，還知攬纖手。去歲照同行，比翼復連形。今宵照獨立，顧影自煢煢。餘暉漸西落，夜夜看如昨。借問映旌旗，何如鑒帷幕。拂曉朔風悲，蓬驚雁不飛。幾時徵戍罷，還向月中歸。
橫吹曲辭。關山月:月明邊徼靜，戍客望鄉時。塞古柳衰盡，關寒榆發遲。蒼蒼萬里道，戚戚十年悲。今夜青樓上，還應照所思。
橫吹曲辭。關山月二首:月出照關山，秋風人未還。清光無遠近，鄉淚半書間。一雁過連營，繁霜覆古城。胡笳在何處，半夜起邊聲。
橫吹曲辭。關山月:月生西海上，氣逐邊風壯。萬里度關山，蒼茫非一狀。漢兵開郡國，胡馬窺亭障。夜夜聞悲笳，徵人起南望。
橫吹曲辭。關山月:露濕月蒼蒼，關頭榆葉黃。回輪照海遠，分彩上樓長。水凍頻移幕，兵疲數望鄉。只應城影外，萬里共如霜。
橫吹曲辭。關山月:關山月，營開道白前軍發。凍輪當磧光悠悠，照見三堆兩堆骨。邊風割面天欲明，金莎嶺西看看沒。
橫吹曲辭。關山月:秋月朗朗關山上，山中行人馬蹄響。關山秋來雨雪多，行人見月唱邊歌。海邊漠漠天氣白，胡兒夜度黃龍磧。軍中探騎暮出城，伏兵暗處低旌戟。溪水連地霜草平，野駝尋水磧中鳴。隴頭風急雁不下，沙場苦戰多流星。可憐萬國關山道，年年戰骨多秋草。
橫吹曲辭。關山月:裴回漢月滿邊州，照盡天涯到隴頭。影轉銀河寰海靜，光分玉塞古今愁。笳吹遠戍孤烽滅，雁下平沙萬里秋。況是故園搖落夜，那堪少婦獨登樓。
橫吹曲辭。關山月:高高秋月明，北照遼陽城。塞迥光初滿，風多暈更生。徵人望鄉思，戰馬聞鞞驚。朔風悲邊草，胡沙昏虜營。霜疑匣中劍，風憊原上旌。早晚謁金闕，不聞刁鬥聲。
橫吹曲辭。洛陽道:浮世若浮雲，千回故復新。旋添青草冢，更有白頭人。歲暮客將老，雪晴山欲春。行行車與馬，不盡洛陽塵。
橫吹曲辭。洛陽道:客亭門外路東西，多少喧騰事不齊。楊柳惹鞭公子醉，紵麻掩淚魯人迷。通宵塵土飛山月，是處經營夾御堤。頃刻知音幾存歿，半回依約認輪蹄。
橫吹曲辭。洛陽陌:白玉誰家郎，回車渡天津。看花東上陌，驚動洛陽人。
橫吹曲辭。長安道:長安甲第高入雲，誰家居住霍將軍。日晚朝回擁賓從，路傍拜揖何紛紛。莫言炙手手可熱，須臾火盡灰亦滅。莫言貧賤即可欺，人生富貴自有時。一朝天子賜顏色，世上悠悠應始知。
橫吹曲辭。長安道:胡風激秦樹，賤子風中泣。家家朱門開，得見不可入。長安十二衢，投樹鳥亦急。高閣何人家，笙簧正喧吸。
橫吹曲辭。長安道:長安道，人無衣，馬無草，何不歸來山中老。
橫吹曲辭。長安道:此地無駐馬，夜中猶走輪。所以路旁草，少於衣上塵。
橫吹曲辭。長安道:漢家宮殿含雲煙，兩宮十里相連延。晨霞出沒弄丹闕，春雨依微自甘泉。春雨依微春尚早，長安貴游愛芳草。寶馬橫來下建章，香車卻轉避馳道。貴游誰最貴，衛霍世難比。何能蒙主恩，幸遇邊塵起。歸來甲第拱皇居。朱門峨峨臨九衢，中有流蘇合歡之寶帳，一百二十鳳凰羅列含明珠。下有錦鋪翠被之粲爛，博山吐香五雲散。麗人綺閣情飄颻，頭上鴛釵雙翠翹，低鬟曳袖回春雪，聚黛一聲愁碧霄。山珍海錯棄藩籬，烹犢炰羔如折葵。既請列侯封部曲，還將金印授廬兒。歡榮若此何所苦，但苦白日西南馳。
橫吹曲辭。長安道:花枝缺處青樓開，艷歌一曲酒一杯。美人勸我急行樂，自古朱顏不再來，君不見外州客，長安道，一回來，一回老。
橫吹曲辭。長安道:汲汲復營營，東西連兩京。關繻古若在，山嶽累應成。各自有身事，不相知姓名。交馳喧眾類，分散入重城。此路去無盡，萬方人始生。空餘片言苦，來往覓劉楨。
橫吹曲辭。長安道:憧憧合合，八表一轍。黃塵霧合，車馬火熱。名湯風雨，利輾霜雪。千車萬馱，半宿關月。上有堯禹，下有夔契。紫氣銀輪兮常覆金闕，仙掌捧日兮濁河澄澈。愚將草木兮有言，與華封人兮不別。
橫吹曲辭。長安道:秦地平如掌，層城出雲漢。樓閣九衢春，車馬千門旦。綠柳開復合，紅塵聚還散。日晚鬥雞回，經過狹斜看。
橫吹曲辭。梅花落:梅嶺花初發，天山雪未開。雪處疑花滿，花邊似雪回。因風入舞袖，雜粉向妝台。匈奴幾萬里，春至不知來。
橫吹曲辭。梅花落:鐵騎幾時回，金閨怨早梅。雪中花已落，風暖葉應開。夕逐新春管，香迎小歲杯。感時何足貴，書里報輪台。
橫吹曲辭。梅花落:新歲芳梅樹，繁苞四面同。春風吹漸落，一夜幾枝空。小婦今如此，長城恨不窮。莫將遼海雪，來比後庭中。
橫吹曲辭。紫騮馬:騮馬照金鞍，轉戰入皋蘭。塞門風稍急，長城水正寒。雪暗鳴珂重，山長噴玉難。不辭橫絕漠，流血幾時乾。
橫吹曲辭。紫騮馬:紫騮行且嘶，雙翻碧玉蹄。臨流不肯渡，似惜錦障泥。白雪關山遠，黃雲海樹迷。揮鞭萬里去，安得念春閨。
橫吹曲辭。紫騮馬:爭場看鬥雞，白鼻紫騧嘶。漳水春歸晚，叢台日向低。歇鞍珠作汗，試劍玉如泥。為謝紅梁燕，年年妾獨棲。
橫吹曲辭。紫騮馬:渥窪奇骨本難求，況是豪家重紫騮。膘大宜懸銀壓銙。力渾欺卻玉銜頭。生獰弄影風隨起，躞蹀沖塵汗滿溝。若遇丈夫皆調御，任從騎取覓封侯。
橫吹曲辭。驄馬一曰驄馬驅:浮雲何權奇，絕足勢未知。長嘶青海風，躞蹀振雲絲。由來渥窪種，本是蒼龍兒。穆滿不再活，無人昆閬騎。君識躍嶠怯，寧勞耀金羈。青芻與白水，空笑駑駘肥。伯樂儻一見，應驚耳長垂。當思八荒外，逐日向瑤池。
橫吹曲辭。驄馬曲:連錢出塞蹋沙蓬，豈比當時御史驄。逐北自諳深磧路，連嘶誰念靜邊功。登山每與青雲合，弄影應知碧草同。今日虜平將換妾，不如羅袖舞春風。
橫吹曲辭。雨雪曲:天山一丈雪，雜雨夜霏霏。濕馬胡歌亂，經烽漢火微。丁零蘇武別，疏勒範羌歸。若著關頭過，長榆葉定稀。
橫吹曲辭。雨雪曲:邊聲四合殷河流，雨雪飛來遍隴頭。鐵嶺探人迷鳥道，陰山飛將濕貂裘。斜飄旌旆過戎帳，半雜風沙入戍樓。一自塞垣無李蔡，何人為解北門憂。
橫吹曲辭。劉生:劉生氣不平，抱劍欲專徵。報恩為豪俠，死難在橫行。翠羽裝劍鞘，黃金飾馬纓。但令一顧重，不吝百身輕。
橫吹曲辭。雍台歌:太子池南樓百尺，八窗新樹疏簾隔。黃金鋪首畫鉤陳，羽葆亭童拂交戟。盤紆闌楯臨高臺，帳殿臨流鸞扇開。早雁聲鳴細波起，映花滷簿龍飛回。
橫吹曲辭。捉搦歌:門上關，牆上棘，窗中女子聲唧唧，洛陽大道徒自直。女子心在婆舍側，嗚嗚籠鳥觸四隅。養男男娶婦，養女女嫁夫。阿婆六十翁七十，不知女子長日泣，從他嫁去無悒悒。
橫吹曲辭。幽州胡馬客歌:幽州胡馬客，綠眼虎皮冠。笑拂兩只箭，萬人不可乾。彎弓若轉月，白雁落雲端。雙雙掉鞭行，游獵向樓蘭。出門不顧後，報國死何難。天驕五單於，狼戾好凶殘。牛馬散北海，割鮮若虎餐。雖居燕支山，不道朔雪寒。婦女馬上笑，顏如赬玉盤。翻入射鳥獸，花月醉雕鞍。旄頭四光芒，爭戰若蜂攢。白刃灑赤血，流沙為之丹。名將古誰是，疲兵良可嘆。何時天狼滅，父子得閑安。
橫吹曲辭。白鼻騧:銀鞍白鼻騧，綠地障泥錦。細雨春風花落時，揮鞭且就胡姬飲。
橫吹曲辭。白鼻騧:為底胡姬酒，長來白鼻騧。摘蓮拋水上，郎意在浮花。
相和歌辭。箜篌引:公乎公乎，提壺將焉如。屈平沉湘不足慕，徐衍入海誠為愚。公乎公乎，床有菅席盤有魚，北里有賢兄，東鄰有小姑，隴畝油油黍與葫，瓦甒濁醪蟻浮浮。黍可食，醪可飲，公乎公乎其奈居，被發奔流竟何如。賢兄小姑哭嗚嗚。
相和歌辭。公無渡河:黃河西來決昆侖，咆吼萬里觸龍門。波滔天，堯咨嗟，大禹理百川，兒啼不窺家。殺湍湮洪水，九州始蠶麻。其害乃去。茫然風沙，被發之叟狂而痴。清晨徑流欲奚為，旁人不惜妻止之，公無渡河苦渡之。虎可搏，河難憑，公果溺死流海湄，有長鯨白齒若雪山。公乎公乎，掛骨於其間，箜篌所悲竟不還。
相和歌辭。公無渡河:渡頭惡天兩岸遠，波濤塞川如疊阪。幸無白刃驅向前，何用將身自棄捐。蛟龍嚙屍魚食血，黃泥直下無青天。男兒縱輕婦人語，惜君性命還須取。婦人無力輓斷衣，舟沉身死悔難追。公無渡河公自為。
相和歌辭。公無渡河:黃河怒浪連天來，大響谹谹如殷雷。龍伯驅風不敢上，百川噴雪高崔嵬。二十五弦何太哀，請公勿渡立裴回。下有狂蛟鋸為尾，裂帆截棹磨霜齒。神錐鑿石塞神潭，白馬趁走覃赤塵起。公乎躍馬揚玉鞭，滅沒高蹄日千里。
相和歌辭。公無渡河:濁波洋洋兮凝曉霧，公無渡河兮公苦渡。風號水激兮呼不聞，提壺看入兮中流去。浪擺衣裳兮隨步沒，沉屍深入兮蛟螭窟。蛟螭盡醉兮君血乾，推出黃沙兮泛君骨。當時君死妾何適，遂就波瀾合魂魄。願持精衛銜石心，窮取河源塞泉脈。
相和歌辭。江南曲:妾住越城南，離居不自堪。採花驚曙鳥，摘葉喂春蠶。懶結茱萸帶，愁安玳瑁簪。侍臣消瘦盡，日暮碧江潭。
相和歌辭。江南曲:美人何蕩漾，湖上風月長。玉手欲有贈，裴回雙鳴璫。歌聲隨淥水，怨色起朝陽。日暮還家望，雲波橫洞房。
相和歌辭。江南曲:長乾斜路北，近浦是兒家。有意來相訪，明朝出浣紗。發向橫塘口，船開值急流。知郎舊時意，且請攏船頭。昨暝逗南陵，風聲波浪阻。入浦不逢人，歸家誰信汝。未曉已成妝，乘潮去茫茫。因從京口渡，使報邵陵王。始下芙蓉樓，言發琅邪岸。急為打船開，惡許傍人見。
相和歌辭。江南曲八首:暮宿南洲草，晨行北岸林。日懸滄海闊，水隔洞庭深。煙景無留意，風波有異潯。歲游難極目，春戲易為心。朝夕無榮遇，芳菲已滿襟。艷唱潮初落，江花露未晞。春洲驚翡翠，朱服弄芳菲。畫舫煙中淺，青陽日際微。錦帆沖浪濕，羅袖拂行衣。含情罷所採，相嘆惜流暉。君為隴西客，妾遇江南春。朝游含靈果，夕採弄風蘋。果氣時不歇，蘋花日自新。以此江南物，持贈隴西人。空盈萬里懷，欲贈竟無因。皓如楚江月，靄若吳岫雲。波中自皎鏡，山上亦氛氳。明月留照妾，輕雲持贈君。山川各離散，光氣乃殊分。天涯一為別，江北自相聞。艤舟乘潮去，風帆振草涼。潮平見楚甸，天際望維揚。洄溯經千里，煙波接兩鄉。雲明江嶼出，日照海流長。此中逢歲晏，浦樹落花芳。暮春三月晴，維揚吳楚城。城臨大江汜，回映洞浦清。晴雲曲金閣，珠樓碧煙里。月明芳樹群鳥飛，風過長林雜花起。可憐離別誰家子，於此一至情何已。北堂紅草盛豐茸，南湖碧水照芙蓉。朝游暮起金花盡，漸覺羅裳珠露濃。自惜妍華三五歲，已嘆關山千萬重。人情一去無還日，欲贈懷芳怨不逢。憶昔江南年盛時，平生怨在長洲曲。冠蓋星繁湘水上，沖風摽落洞庭淥，落花舞袖紅紛紛，朝霞高閣洗晴雲。誰言此處嬋娟子，珠玉為心以奉君。
相和歌辭。江南曲:偶向江邊採白蘋，還隨女伴賽江神。眾中不敢分明語，暗擲金錢卜遠人。
相和歌辭。江南曲:嫁得瞿塘賈，朝朝誤妾期。早知潮有信，嫁與弄潮兒。
相和歌辭。江南曲:汀洲白蘋草，柳惲乘馬歸。江頭楂樹香，岸上蝴蝶飛。酒盃若葉露，玉軫蜀桐虛。朱樓通水陌，沙暖一雙魚。
相和歌辭。江南曲:郎船安兩槳，儂舸動雙橈。掃黛開宮額，裁裙約楚腰。乖期方積思，臨醉欲拼嬌。莫以採菱唱，欲羡秦台簫。
相和歌辭。江南曲:長樂花枝雨點消，江城日暮好相邀。春樓不閉葳蕤鎖，綠水回通宛轉橋。
相和歌辭。江南曲:妾家白蘋浦，日上芙蓉楫。軋軋搖槳聲，移舟入茭葉。溪長茭葉深，作底難相尋。避郎郎不見，鸂鶒自浮沉。拾萍萍無根，採蓮蓮有子。不作浮萍生，寧作藕花死。岸傍騎馬郎，烏帽紫游韁。含愁復含笑，迴首問橫塘。妾住金陵步，門前朱雀航。流蘇持作帳，芙蓉持作梁。出入金犢幰，兄弟侍中郎。前年學歌舞，定得郎相許。連娟眉繞山，依約腰如杵。鳳管悲若咽，鸞弦嬌欲語。扇薄露紅鉛，羅輕壓金縷。明月西南樓，珠簾玳瑁鉤。橫波巧能笑，彎蛾不識愁。花開子留樹，草長根依土。早聞金溝遠，底事歸郎許。不學楊白花，朝朝淚如雨。
相和歌辭。江南曲:江南人家多橘樹，吳姬舟上織白紵。土地卑濕饒蟲蛇，連木為牌入江住。江村亥日長為市，落帆渡橋來浦里。青莎覆城竹為屋，無井家家飲潮水。長江午日酤春酒，高高酒旗懸江口。倡樓兩岸懸水柵，夜唱竹枝留北客。江南風土歡樂多，悠悠處處盡經過。
相和歌辭。江南曲:江煙濕雨鮫綃軟，漠漠遠山眉黛淺。水國多愁又有情，夜槽壓酒銀船滿。綳絲採怨凝曉空，吳王臺榭春夢中。鴛鴦鸂鶒喚不起，平鋪淥水眠東風。西陵路邊月悄悄，油壁輕車嫁蘇小。
相和歌辭。江南曲:為愛江南春，涉江聊採蘋。水深煙浩浩，空對雙車輪。車輪明月團，車蓋浮雲盤。雲月徒自好，水中行路難。遙遙洛陽道，夾岸生春草。寄語棹船郎，莫誇風浪好。
相和歌辭。江南曲:魚戲蓮葉間，參差隱葉扇。
相和歌辭。度關山:雁塞日初晴，胡關雪復平。危竿緣廣漠，古竇傍長城。拔劍金星出，彎弧玉羽鳴。誰知系虜者，賈誼是書生。
相和歌辭。關山曲:金鎖耀兜鍪，黃雲拂紫騮。叛羌旗下戮，陷壁夜中收。霜霰戎衣故，關河磧氣秋。箭創殊未合，更遣擊蘭州。火發龍山北，中宵易左賢。勒兵臨漢水，驚雁散胡天。木落防河急，軍孤受敵偏。猶聞漢皇怒，按劍待開邊。
相和歌辭。登高丘而望遠:登高丘而望遠海，六鰲骨已霜，三山流安在。扶桑半摧折，白日沉光彩。銀台金闕如夢中，秦皇漢武空相待。精衛費木石，黿鼉無所憑。君不見驪山茂陵盡灰滅，牧羊之子來攀登。盜賊劫寶玉，精靈竟何能。窮兵黷武今如此，鼎湖飛龍安可乘。
相和歌辭。蒿里:兔不遲，烏更急，但恐穆王八駿，著鞭不及。所以蒿里，墳出蕺蕺。氣凌雲天，龍騰鳳集。盡為風消土吃，狐掇蟻拾。黃金不啼玉不泣，白楊騷屑。亂風愁月，折碑石人，莽穢榛沒，牛羊窸窣。時見牧童兒，弄枯骨。
相和歌辭。輓歌:寒日蒿上明，凄凄郭東路。素車誰家子，丹旐引將去。原下荊棘叢，叢邊有新墓。人間痛傷別，此是長別處。曠野何蕭條，青松白楊樹。
相和歌辭。輓歌二首:陰風吹黃蒿，輓歌渡秋水。車馬卻歸城，孤墳月明裡。雙轍出郭門，綿綿東西道。送死多於生，幾人得終老。見人切肺肝，不如歸山好。不聞哀哭聲，默默安懷抱。時盡從物化，又免生憂擾。世間壽者稀，盡為悲傷惱。
相和歌辭。輓歌:草草門巷喧，塗車儼成位。冥寞何所須，盡我生人意。北邙路非遠，此別終天地。臨穴頻撫棺，至哀反無淚。爾形未衰老，爾息猶童稚。骨肉不可離，皇天若容易。房帷即虛張，庭宇為哀次。薤露歌若斯，人生盡如寄。
相和歌辭。輓歌:丹旐何飛揚，素驂亦悲鳴。晨光照閭巷，輀車儼欲行。蕭條九月天，哀輓出重城。借問送者誰，妻子與弟兄。蒼蒼上古原，峨峨開新塋。含酸一慟哭，異口同哀聲。舊壟轉蕪絕，新墳日羅列。春風草綠北邙山，此地年年生死別。
相和歌辭。對酒:行行日將夕，荒村古冢無人跡。朦朧荊棘一鳥飛，屢唱提壺酤酒吃。古人不達酒不足，遺恨精靈傳此曲。寄言當代諸少年，平生且盡杯中淥。
相和歌辭。對酒二首:松子棲金華，安期入蓬海。此人古之仙，羽化竟何在。浮生速流電，倏忽變光彩。天地無凋換，容顏有遷改。對酒不肯飲，含情欲誰待。勸君莫拒杯，春風笑人來。桃李如舊識，傾花向我開。流鶯啼碧樹，明月窺金罍。昨來朱顏子，今日白發催。棘生石虎殿，鹿走姑蘇台。自古帝王宅，城闕閉黃埃。君若不飲酒，昔人安在哉。
相和歌辭。陌上桑:美女渭橋東，春還事蠶作。五馬如飛龍，青絲結金絡。不知誰家子，調笑來相謔。妾本秦羅敷，玉顏艷名都。綠條映素手，採桑向城隅。使君且不顧，況復論秋胡。寒螿愛碧草，鳴鳳棲青梧。托心自有處，但怪傍人愚。徒令白日暮，高駕空踟躕。
相和歌辭。陌上桑:翳翳陌上桑，南枝交北堂。美人金梯出，素手自提筐。非但畏蠶飢，盈盈嬌路傍。
相和歌辭。陌上桑:皓齒還如貝色含，長眉亦似煙華貼。鄰娃盡著繡襠襦，獨自提筐採蠶葉。
相和歌辭。採桑:郎大家宋氏春來南雁歸，日去西蠶遠。妾思紛何極，客游殊未返。
相和歌辭。採桑:楊柳送行人，青青西入秦。秦家採桑女，樓上不勝春。盈盈灞水曲，步步春芳綠。紅臉耀明珠，絳唇含白玉。迴首渭橋東，遙憐樹色同。青絲嬌落日，緗綺弄春風。攜籠長嘆息，逶迤戀春色。看花若有情，倚樹疑無力。薄暮思悠悠，使君南陌頭。相逢不相識，歸去夢青樓。
相和歌辭。採桑:採桑畏日高，不待春眠足。攀條有餘愁，那矜貌如玉。千金豈不贈，五馬空躑躅。何以變真性，幽篁雪中綠。
相和歌辭。採桑:鳥鳴桑葉間，葉綠條復柔。攀看去手近，放下長長鉤。黃花蓋野田，白馬少年游。所念豈回顧，良人在高樓。
相和歌辭。日出行:日出東方隈，似從地底來。歷天又入海，六龍所舍安在哉。其始與終古不息。人非元氣安能與之久裴回。草不謝榮於春風，木不怨落於秋天，誰揮鞭策驅四運，萬物興歇皆自然。羲和羲和，汝奚汩沒於荒淫之波。魯陽何德，駐景揮戈，逆道違天，矯誣實多。吾將囊括大塊，浩然與溟涬同科。
相和歌辭。日出行:白日下昆侖，發光如舒絲。徒照葵藿心，不照游子悲。折折黃河曲，日從中央轉。暘谷耳曾聞，若木眼不見。奈何鑠石，胡為銷人。羿彎弓屬矢那不中，足令久不得奔，詎教晨光夕昏。
相和歌辭。王昭君:漢使南還盡，胡中妾獨存。紫台綿望絕，秋草不堪論。
相和歌辭。王昭君:一回望月一回悲，望月月移人不移。何時得見漢朝使，為妾傳書斬畫師。
相和歌辭。王昭君:合殿恩中絕，交河使漸稀。肝腸辭玉輦，形影向金微。漢宮草應綠，胡庭沙正飛。願逐三秋雁，年年一度歸。
相和歌辭。王昭君:斂容辭豹尾，緘怨度龍鱗。金鈿明漢月，玉箸染胡塵。妝鏡菱花暗，愁眉柳葉嚬。惟有清笳曲，時聞芳樹春。
相和歌辭。王昭君:非君惜鸞殿，非妾妒蛾眉。薄命由驕虜，無情是畫師。嫁來胡地惡，不並漢宮時。心苦無聊賴，何堪上馬辭。
相和歌辭。王昭君:圖畫失天真，容華坐誤人。君恩不可再，妾命在和親。淚點關山月，衣銷邊塞塵。一聞陽鳥至，思絕漢宮春。
相和歌辭。王昭君:玉關春色晚，金河路幾千。琴悲桂條上，笛怨柳花前。霧掩臨妝月，風驚入鬢蟬。緘書待還使，淚盡白雲天。
相和歌辭。王昭君:琵琶馬上彈，行路曲中難。漢月正南遠，燕山直北寒。髻鬟風拂散，眉黛雪沾殘。斟酌紅顏盡，何勞鏡里看。
相和歌辭。王昭君:莫將鉛粉匣，不用鏡花光。一去邊城路，何情更畫妝。影銷胡地月，衣盡漢宮香。妾死非關命，只緣怨斷腸。
相和歌辭。王昭君三首:漢道初全盛，朝廷足武臣。何須薄命妾，辛苦遠和親。掩涕辭丹鳳，銜悲向白龍。單於浪驚喜，無復舊時容。胡地無花草，春來不似春。自然衣帶緩，非是為腰身。
相和歌辭。王昭君三首:自嫁單於國，長銜漢掖悲。容顏日憔悴，有甚畫圖時。厭踐冰霜域，嗟為邊塞人。思從漢南獵，一見漢家塵。聞有南河信，傳聞殺畫師。始知君惠重，更遣畫蛾眉。
相和歌辭。王昭君:自矜妖艷色，不顧丹青人。那知粉繢能相負，卻使容華翻誤身。上馬辭君嫁驕虜，玉顏對人啼不語。北風雁急浮清秋，萬里獨見黃河流。纖腰不復漢宮寵，雙蛾長向胡天愁。琵琶弦中苦調多，蕭蕭羌笛聲相和。可憐一曲傳樂府，能使千秋傷綺羅。
相和歌辭。王昭君二首:漢家秦地月，流影照明妃。一上玉關道，天涯去不歸。漢月還從東海出，明妃西嫁無來日。燕支長寒雪作花，蛾眉憔悴沒胡沙。生乏黃金枉圖畫，死留青冢使人嗟。昭君拂玉鞍，上馬啼紅頰。今日漢宮人，明朝胡地妾。
相和歌辭。王昭君:日暮驚沙亂雪飛，傍人相勸易羅衣。強來前帳看歌舞，共待單於夜獵歸。
相和歌辭。王昭君:自倚嬋娟望主恩，誰知美惡忽相翻。黃金不買漢宮貌，青冢空埋胡地魂。
相和歌辭。王昭君二首:滿面胡沙滿鬢風，眉銷殘黛臉銷紅。愁苦辛勤憔悴盡，如今卻似畫圖中。漢使卻回憑寄語，黃金何日贖蛾眉。君王若問妾顏色，莫道不如宮里時。
相和歌辭。王昭君:錦車天外去，毳幕雲中開。魏闕蒼龍遠，蕭關赤雁哀。
相和歌辭。王昭君:仙娥今下嫁，驕子自同和。劍戟歸田盡，牛羊繞塞多。
相和歌辭。王昭君:毛延壽畫欲通神，忍為黃金不為人。馬上琵琶行萬里，漢宮長有隔生春。
相和歌辭。明妃曲:北望單於日半斜，明君馬上泣胡沙。一雙淚滴黃河水，應得東流入漢家。
相和歌辭。昭君詞:戒途飛萬里，迴首望三秦。忽見天山雪，還疑上苑春。玉痕垂淚粉，羅袂拂胡塵。為得胡中曲，還悲遠嫁人。
相和歌辭。昭君詞:跨鞍今永訣，垂淚別親賓。漢地行將遠，胡關逐望新。交河擁塞路，隴首暗沙塵。唯有孤明月，猶能遠送人。
相和歌辭。昭君詞:漢宮若遠近，路在沙塞上。到死不得歸，何人共南望。
相和歌辭。昭君詞:李陵初送子卿回，漢月明明照帳來。憶著長安舊游處，千門萬戶玉樓台。
相和歌辭。楚妃嘆:湘雲初起江沉沉，君王遙在雲夢林。江南雨多旌旗暗，臺下朝朝春水深。章華殿前朝萬國，君心獨自終無極。楚兵滿地能逐禽，誰用一身繼筋力。西江若翻雲夢中，麋鹿死盡應還宮。
相和歌辭。楚妃怨:梧桐葉下黃金井，橫架轆轤牽素綆。美人初起天未明，手拂銀瓶秋水冷。
相和歌辭。王子喬:王子喬，愛神仙，七月七日上賓天。白虎搖瑟鳳吹笙，乘騎雲氣吸日精。吸日精，長不歸，遺廟今在而人非。空望山頭草，草露濕君衣。
相和歌辭。蜀國弦:楓香晚華靜，錦水南山影。驚石墜猿哀，竹雲愁半嶺。涼月生秋浦，玉沙鱗鱗光。誰家紅淚客，不忍過瞿塘。
相和歌辭。長歌行:桃李得日開，榮華照當年。東風動百物，草木盡欲言。枯枝無醜葉，涸水吐清泉。大力運天地，羲和無停鞭。功名不早著，竹帛將何宣。桃李務青春，誰能貫白日。富貴與神仙，蹉跎成兩失。金石猶銷鑠，風霜無久質。畏落日月後，強歡歌與酒。秋霜不惜人，倏忽侵蒲柳。
相和歌辭。長歌行:曠野饒悲風，颼颼黃蒿草。系馬停白楊，誰知我懷抱。所是同袍者，相逢盡衰老。況登漢家陵，南望長安道。下有枯樹根，上有鼷鼠窠。高皇子孫盡，千古無人過。寶玉頻發掘，精靈其奈何。人生須達命，有酒且長歌。
相和歌辭。短歌行:八月木蔭薄，十葉三墮枝。人生過五十，亦已同此時。朝出東郭門，嘉樹鬱參差。暮出西郭門，原草已離披。南鄰好臺榭，北鄰善歌吹。榮華忽消歇，四顧令人悲。生死與榮辱，四者乃常期。古人恥其名，沒世無人知。無言鬢似霜，勿謂發如絲。耆年無一善，何殊食乳兒。
相和歌辭。短歌行:白日何短短，百年苦易滿。蒼穹浩茫茫，萬劫太極長。麻姑垂兩鬢，一半已成霜。天公見玉女，大笑億千場。吾欲攬六龍，回車掛扶桑。北鬥酌美酒，勸龍各一觴。富貴非所願，為人駐頹光。
相和歌辭。短歌行六首:城邊路，今人犁田昔人墓。岸上沙，昔時江水今人家。今人昔人共長嘆，四氣相催節回換。明月皎皎入華池，白雲離離度清漢。我欲升天天隔霄，我思渡水水無橋，我欲上山山路險，我欲汲井井泉遙。越人翠被今何夕，獨立沙邊江草碧。紫燕西飛欲寄書，白雲何處逢來客。新系青絲百尺繩，心在君家轆轤上。我心皎潔君不知，轆轤一轉一惆悵。何處春風吹曉幕，江南綠水通朱閣。美人二八面如花，泣向東風畏花落。臨春風，聽春鳥。別時多，見時少。愁人夜永不得眠，瑤井玉繩相向曉。軒轅皇帝初得仙，鼎湖一去三千年。周流三十六洞天，洞中日月星辰連。騎龍駕景游八極，軒轅弓劍無人識，東海青童寄消息。
相和歌辭。短歌行:人初生，日初出，上山遲，下山疾。百年三萬六千朝，夜裡分將強半日。有歌有舞間早為，昨日健於今日時。人家見生男女好，不知男女催人老。短歌行，無樂聲。
相和歌辭。短歌行:青天蕩蕩高且虛，上有白日無根株。流光暫出還入地，催我少年不須臾。與君相逢不寂寞，衰老不復如今樂。玉卮盛酒置君前，再拜願君千萬年。
相和歌辭。短歌行二首:曈曈太陽如火色，上行千里下一刻。出為白晝入為夜，圜轉如珠住不得。住不得，可奈何，為君舉酒歌短歌。歌聲苦，詞亦苦，四座少年君聽取。今夕未竟明夕催，秋風才往春風回。人無根蒂時不駐，朱顏白日相隳頹。勸君且強笑一面，勸君復強飲一杯。人生不得長歡樂，年少須臾老到來。世人求富貴，多為身嗜欲。盛衰不自由，得失常相逐。問君少年日，苦學將乾祿。負笈塵中游，抱書雪前宿。布衾不周體，藜茄才充腹。三十登宦途，五十被朝服。奴溫已挾纊，馬肥初食粟。未敢議歡游，尚為名檢束。耳目聾暗後，堂上調絲竹。牙齒缺落時，盤中堆酒肉。彼來此已去，外餘中不足。少壯與榮華，相避如寒燠。青雲去地遠，白日終天速。從古無奈何，短歌聽一曲。
相和歌辭。短歌行:爪牙在身上，陷阱猶可制。爪牙在胸中，劍戟無所畏。人言畏猛虎，誰是撩頭斃。只見古來心，姦雄暗相噬。
相和歌辭。短歌行:古人若不死，吾亦何所悲。蕭蕭煙雨九原上，白楊青松葬者誰。貴賤同一塵，死生同一指。人生在世共如此，何異浮雲與流水。短歌行，短歌無窮日已傾。鄴宮梁苑徒有名，春草秋風傷我情。何為不學金仙侶，一悟空王無死生。
相和歌辭。銅雀台:北登銅雀上，西望青松郭。繐帳空蒼蒼，陵田紛漠漠。平生事已變，歌吹宛猶昨。長袖拂玉塵，遺情結羅幕。妾怨在朝露，君恩豈中薄。高臺奏曲終，曲終淚橫落。
相和歌辭。銅雀台:日斜漳浦望，風起鄴台寒。玉座平生晚，金尊妓吹闌。舞餘依帳泣，歌罷向陵看。蕭索松風暮，愁煙入井闌。
相和歌辭。銅雀台:嬌愛更何日，高臺空數層。含啼映雙袖，不忍看西陵。漳河東流無復來，百花輦路為蒼苔。青樓月夜長寂寞，碧雲日暮空裴回。君不見鄴中萬事非昔時，古人何在今人悲。春風不逐君王去，草色年年舊宮路。宮中歌舞已浮雲，空指行人往來處。
相和歌辭。銅雀台:日暮銅雀靜，西陵鳥雀歸。撫弦心斷絕，聽管淚霏霏。靈幾臨朝奠，空床捲夜衣。蒼蒼川上月，應照妾魂飛。
相和歌辭。銅雀台:強歌強舞竟難勝，花落花開淚滿繒。只合當年伴君死，免教憔悴望西陵。
相和歌辭。銅雀台:魏帝當時銅雀台，黃花深映棘叢開。人生富貴須迴首，此地豈無歌舞來。
相和歌辭。銅雀台:君王冥寞不可見，銅雀歌舞空裴回。西陵嘖嘖悲宿鳥，空殿沉沉閉青苔。青苔無人跡，紅粉空相哀。
相和歌辭。銅雀台:歌扇向陵開，齊行奠玉杯。舞時飛燕列，夢里片雲來。月色空餘恨，松聲暮更哀。誰憐未死妾，掩袂下銅台。
相和歌辭。銅雀妓:妾本深宮妓，曾城閉九重。君王歡愛盡，歌舞為誰容。錦衾不復襞，羅衣誰再縫。高臺西北望，流涕向青松。金鳳鄰銅雀，漳河望鄴城。君王無處所，臺榭若平生。舞筵紛可就，歌梁儼未傾。西陵松檟冷，誰見綺羅情。
相和歌辭。銅雀妓:昔年分鼎地，今日望陵台。一旦雄圖盡，千秋遺令開。綺羅君不見，歌舞妾空來。恩共漳河水，東流無重回。
相和歌辭。銅雀妓:金閣惜分香，鉛華不重妝。空餘歌舞地，猶是為君王。哀弦調已絕，艷曲不須長。共看西陵暮，秋煙生白楊。
相和歌辭。銅雀妓:日暮銅雀迥，幽聲玉座清。蕭森松柏望，委鬱綺羅情。君恩不再重，妾舞為誰輕。
相和歌辭。銅雀妓:蕭條登古台，迴首黃金屋。落葉不歸林，高陵永為谷。妝容徒自麗，舞態閱誰目。惆悵繐帷前，歌聲苦於哭。
相和歌辭。銅雀妓:君愛本相饒，從來事舞腰。那堪攀玉座，腸斷望陵朝。怨著情無主，哀凝曲不調。況臨松日暮，悲吹坐蕭蕭。
相和歌辭。銅雀妓:魏主矜蛾眉，美人美於玉。高臺無晝夜，歌舞竟未足。盛色如轉圜，夕陽落深谷。仍令身歿後，尚足平生欲。紅粉橫淚痕，調弦空向屋。舉頭君不在，唯見西陵木。玉輦豈再來，嬌鬟為誰綠。那堪秋風里，更舞陽春曲。曲終情不勝，闌乾向西哭。台邊生野草，來去罥羅縠。況復陵寢間，雙雙見麋鹿。
相和歌辭。銅雀妓:佳人一壺酒，秋容滿千里。石馬卧新煙，憂來何所似。歌聲且潛弄，陵樹風自起。長裾壓高臺，淚眼看花機。
相和歌辭。銅雀妓:秋色西陵滿綠蕪，繁弦急管強歡娛。長舒羅袖不成舞，卻向風前承淚珠。
相和歌辭。銅雀妓:魏王銅雀妓，日暮管弦清。一見西陵樹，悲心舞不成。
相和歌辭。銅雀妓:恨唱歌聲咽，愁翻舞袖遲。西陵日欲暮，是妾斷腸時。
相和歌辭。銅雀妓:強開尊酒向陵看，憶得君王舊日歡。不覺餘歌悲自斷，非關艷曲轉聲難。
相和歌辭。雀台怨:魏宮歌舞地，蝶戲鳥還鳴。玉座人難到，銅台雨滴平。西陵樹不見，漳浦草空生。萬恨盡埋此，徒懸千載名。
相和歌辭。雀台怨:君王去後行人絕，簫竽不響歌喉咽。雄劍無威光彩沉，寶琴零落金星滅。玉階寂寂墜秋露，月照當時歌舞處。當時歌舞人不回，化為今日西陵灰。
相和歌辭。置酒行:置酒命所歡，憑觴遂為戚。日往不再來，茲辰坐成昔。百齡非長久，五十將半百。胡為勞我形，已須還復白。西山鸞鶴顧，矯矯煙霧翮。明霞發金丹，陰洞潛水碧。安得凌風羽，崦嵫駐靈魄。兀然坐衰老，慚嘆東陵柏。
相和歌辭。置酒行:落塵花片排香痕，闌珊醉露棲愁魂。洞庭波色惜不得，東風領入黃金尊。千筠擲毫春譜大，碧舞紅啼相唱和。
相和歌辭。長歌續短歌:長歌破衣襟，短歌斷白發。秦王不可見，旦夕成內熱。渴飲壺中酒，飢拔隴頭粟。凄凄四月蘭，千里一時綠。夜峰何離離，月明落石底。裴回沿石尋，照出高峰外。不得與之游，歌成鬢先改。
相和歌辭。猛虎行:寒亦不憂雪，飢亦不食人。人血豈不甘，所惡傷明神。太室為我宅，孟門為我鄰。百獸為我膳，五龍為我賓。蒙馬一何威，浮江亦以仁。彩章耀朝日，牙爪雄武臣。高雲逐氣浮，厚地隨聲振。君能賈餘勇，日夕長相親。
相和歌辭。猛虎行:朝作猛虎行，暮作猛虎吟。腸斷非關隴頭水，淚下不為雍門琴。旌旗繽紛兩河道，戰鼓驚山欲傾倒。秦人半作燕地囚，胡馬翻銜洛陽草。一輸一失關下兵，朝降夕叛幽薊城。巨鰲未斬海水動，魚龍奔走安得寧。頗似楚漢時，翻覆無定止。朝過博浪沙，暮入淮陰市。張良未遇韓信貧，劉項存亡在兩臣。暫到下邳受兵略，來投漂母作主人。賢哲棲棲古如此，今時亦棄青雲士。有策不敢犯龍鱗，竄身南國避胡塵。寶書長劍掛高閣，金鞍駿馬散故人。昨日方為宣城客，掣鈴交通二千石。有時六博快壯心，繞床三匝呼一擲。楚人每道張旭奇，心藏風雲世莫知。三吳邦伯多顧盼，四海雄俠皆相推。蕭曹曾作沛中吏，攀龍附鳳當有時。溧陽酒樓三月春，楊花漠漠愁殺人。胡人綠眼吹玉笛，吳歌白紵飛梁塵。丈夫相見且為樂，槌牛撾鼓會眾賓。我從此去釣東海，得魚笑寄情相親。
相和歌辭。猛虎行:猛虎雖雲惡，亦各有匹儕。群行深谷間，百獸望風低。身食黃熊父，子食赤豹麛。擇肉於熊羆，肯視兔與狸。正晝當谷眠，眼有百步威。自矜無當對，氣性縱以乖。朝怒殺其子，暮還飧其妃。匹儕四散走，猛虎還孤棲。狐鳴門四旁，烏鵲從噪之。出逐猴入居，虎不知所歸。誰雲猛虎惡，中路正悲啼。豹來銜其尾，熊來攫其頤。猛虎死不辭，但慚前所為。虎坐無助死，況如汝細微。故當結以信，親當結以私。親故且不保，人誰信汝為。
相和歌辭。猛虎行:南山北山樹冥冥，猛虎白日繞林行。向晚一身當道食，山中麋鹿盡無聲。年年養子在深谷，雌雄上山不相逐。谷中近窟有山村，長向村家取黃犢。五陵年少不敢射，空來林下看行跡。
相和歌辭。猛虎行:長戈莫舂，強弩莫烹。乳孫哺子，教得生獰。舉頭為城，掉尾為旌。東海黃公，愁見夜行。道逢騶虞，牛哀不平。生何用尺刀，壁上雷鳴。泰山之下，婦人哭聲。官家有程，吏不敢聽。
相和歌辭。猛虎行:磨爾牙，錯爾爪，狐莫威，兔莫狡。飲來吞噬取腸飽，橫行不怕日月明，皇天產爾為生獰。前村半夜聞吼聲，何人按劍燈熒熒。
相和歌辭。君子行:聖人不生，麟龍何瑞。梧桐不高，鳳凰何止。吾聞古之有君子，行藏以時，進退求己。榮必為天下榮，恥必為天下恥。苟進不如此，亦何必用虛偽之文章，取榮名而自美。
相和歌辭。燕歌行:漢家煙塵在東北，漢將辭家破殘賊。男兒本自重橫行，天子非常賜顏色。摐金伐鼓下榆關，旌旗逶迤碣石間。校尉羽書飛瀚海，單於獵火照狼山。山川蕭條極邊土，胡騎憑凌雜風雨。戰士軍前半死生，美人帳下猶歌舞。大漠窮秋塞草衰，孤城落日鬥兵稀。身當恩遇常輕敵，力盡關山未解圍。鐵衣遠戍辛勤久，玉箸應啼別離後。少婦城南欲斷腸。徵人薊北空迴首。邊風飄飄那可度，絕域蒼茫更何有。殺氣三日作陣雲，寒聲一夜傳刁鬥。相看白刃血紛紛，死節從來豈顧勛。君不見沙場徵戰苦，至今猶憶李將軍。
相和歌辭。燕歌行:國之重鎮惟幽都，東威九夷制北胡。五軍精卒三十萬，百戰百勝擒單於。前臨滹沱後沮水，崇山沃野亘千里。昔時燕王重賢士，黃金築台從隗始。倏忽興王定薊丘，漢家又以封王侯。蕭條魏晉為橫流，鮮卑竊據朝五州。我唐區夏餘十紀，軍容武備赫萬祀。彤弓黃鉞授元帥，墾耕大漠為內地。季秋膠折邊草腓，治兵羽獵因出師。千營萬隊連旌旗，望之如火忽雷馳。匈奴懾竄窮發北，大荒萬里無塵飛。隋家昔為天下宰，窮兵黷武徵遼海。南風不競多死聲，鼓卧旗折黃雲橫。六軍將士皆死盡，戰馬空鞍歸故營。時遷道革天下平，白環入貢滄海清。自有農夫已高枕，無勞校尉重橫行。
相和歌辭。燕歌行:請君留楚調，聽我吟燕歌。家在遼水頭，邊風意氣多。出自為漢將，正值戎未和。雪中凌天山，冰上渡交河。大小百餘戰，封侯竟蹉跎。歸來霸陵下，故舊無相過。雄劍委塵匣，空門唯雀羅。玉簪還趙女，寶瑟付齊娥。昔日不為樂，時哉今奈何。
相和歌辭。從軍行二首:塗山烽候驚，弭節度龍城。冀馬樓蘭將，燕犀上谷兵。劍寒花不落，弓曉月逾明。凜凜嚴霜節，冰壯黃河絕。蔽日捲徵蓬，浮天散飛雪。全兵值月滿，精騎乘膠折。結發早驅馳，辛苦事旌麾。馬凍重關冷，輪摧九折危。獨有西山將，年年屬數奇。爟火發金微，連營出武威。孤城寒雲起，絕陣虜塵飛。俠客吸龍劍，惡少縵胡衣。朝摩骨都壘，夜解谷蠡圍。蕭關遠無極，蒲海廣難依。沙磴離旌斷，晴川候馬歸。交河梁已畢，燕山旆欲飛。方知萬里相，侯服有光輝。
相和歌辭。從軍行:平生一顧念，意氣溢三軍。野日分戈影，天星合劍文。弓弦抱漢月，馬足踐胡塵。不求生入塞，唯當死報君。
相和歌辭。從軍行:秋來風瑟瑟，群馬胡行疾。嚴城晝不開，伏兵暗相失。天子廟堂拜，將軍玉門出。紛紛伊洛間，戎馬數千匹。軍門壓黃河，兵氣沖白日。平生懷伏劍，慷慨既投筆。南登漢月孤，北走燕雲密。近取韓彭計，早知孫吳術。丈夫清萬里，誰能掃一室。
相和歌辭。從軍行:南庭結白露，北風掃黃葉。此時鴻雁來，驚鳴催思妾。曲房理針線，平砧搗文練。鴛綺裁易成，龍鄉信難見。窈窕九重閨，寂寞十年啼。紗窗白雲宿，羅幌月光棲。雲月曉微微，愁思流黃機。玉霜凍珠履，金吹薄羅衣。漢家已得地，君去將何事。宛轉結蠶書，寂寞無雁使。生平荷恩信，本為容華進。況復落紅顏，蟬聲催綠鬢。
相和歌辭。從軍行:白日登山望烽火，昏黃飲馬傍交河。行人刁鬥風砂暗，公主琵琶幽怨多。野營萬里無城郭，雨雪紛紛連大漠。胡雁哀鳴夜夜飛，胡兒眼淚雙雙落。聞道玉門猶被遮，應將性命逐輕車。年年戰骨埋荒外，空見蒲萄入漢家。
相和歌辭。從軍行三首:看圖閑教陣，畫地靜論邊。烏壘天西戍，鷹姿塞上川。路長須算日，書遠每題年。無復生還望，翻思未別前。柵高三面鬥，箭盡舉烽頻。營柳和煙暮，關榆帶雪春。邊城多老將，磧路少歸人。點盡三河卒，年年添塞塵。候火起雕城，塵砂擁戰聲。游軍藏漢幟，降騎說蕃情。霜降滮池淺，秋深太白明。嫖姚方虎視，不覺請添兵。
相和歌辭。從軍行:昔從李都尉，雙鞬照馬蹄。擒生黑山北，殺敵黃雲西。太白沉虜地，邊草復萋萋。歸來邯鄲市，百尺青樓梯。感激然諾重，平生膽力齊。芳筵暮歌發，艷粉輕鬟低。半醉秋風起，鐵騎門前嘶。遠戍報烽火，孤城嚴鼓鼙。揮鞭望塵去，少婦莫含啼。
相和歌辭。從軍行:邊草早不春，劍花增濘塵。廣場收驥尾，清瀚怯龍鱗。帆色已歸越，松聲厭避秦。幾時逢範蠡，處處是通津。
相和歌辭。從軍行二首:從軍玉門道，逐虜金微山。笛奏梅花曲，刀開明月環。鼓聲鳴海上，兵氣擁雲間。願斬單於首，長驅靜鐵關。百戰沙場碎鐵衣，城南已合數重圍。突營射殺呼延將，獨領殘兵千騎歸。
相和歌辭。從軍行:吹角動行人，喧喧行人起。笳鳴馬嘶亂，爭渡金河水。日暮沙漠垂，戰聲煙塵里。盡系名王頸，歸來報天子。
相和歌辭。從軍行:向夕臨大荒，朔風軫歸慮。平沙萬里餘，飛鳥宿何處。虜騎獵長原，翩翩傍河去。邊聲搖白草，海氣生黃霧。百戰苦風塵，十年履霜露。雖投定遠筆，未坐將軍樹。早知行路難，悔不理章句。烽火城西百尺樓，黃昏獨上海風秋。更吹橫笛關山月，誰解金閨萬里愁。琵琶起舞換新聲，總是關山舊別情。撩亂邊愁彈不盡，高高秋月下長城。青海長雲暗雪山，孤城遙望雁門關。黃沙百戰穿金甲，不破樓蘭終不還。
相和歌辭。從軍行:二十在邊城，軍中得勇名。捲旗收敗馬，斷磧擁殘兵。覆陣烏鳶起，燒山草木明。塞閑思遠獵，師老厭分營。雪嶺無人跡，冰河足雁聲。李陵甘此沒，惆悵漢公卿。
相和歌辭。從軍行六首:回看虜騎合，城下漢兵稀。白刃兩相向，黃雲愁不飛。手中無尺鐵，徒欲突重圍。落日更蕭條，北方動枯草。將軍追虜騎，夜失陰山道。戰敗仍樹勛，韓彭但空老。草枯秋塞上，望見漁陽郭。胡馬嘶一聲，漢兵淚雙落。誰為吮癰者，此事令人薄。目極雁門道，青青邊草春。一身事徵戰，匹馬同辛勤。末路成白首，功歸天下人。倚劍白日暮，望鄉登戍樓。北風吹羌笛，此夜關山愁。迴首不無意，滹河空自流。黃沙一萬里，白首無人憐。報國劍已折，歸鄉身幸全。單於古臺下，邊色寒蒼然。
相和歌辭。從軍行:秋草馬蹄輕，角弓持弦急。去為龍城候，正值胡兵襲。軍氣橫大荒，戰酣日將入。長風金鼓動，白霧鐵衣濕。四起愁邊聲，南轅時佇立。斷蓬孤自轉，寒雁飛相及。萬里雲沙漲，路平冰霰澀。夜聞漢使歸，獨向刀環泣。
相和歌辭。從軍行:候騎出紛紛，元戎霍冠軍。漢鞞秋聒地，羌火晝燒雲。萬里戍城合，三邊羽檄分。烏孫驅未盡，肯顧遼陽勛。漢旆拂丹霄，漢軍新破遼。紅塵驅滷簿，白羽擁嫖姚。戰苦軍猶樂，功高將不驕。至今丁令塞，朔吹空蕭蕭。百萬逐呼韓，頻年不解鞍。兵屯絕漠暗，馬飲濁河乾。破虜功未錄，勞師力已殫。須防肘腋下，飛禍出無端。飛將下天來，奇謀閫外裁。水心龍劍動，地肺雁山開。望氣燕師銳，當鋒虜陣摧。從今射雕騎，不敢過雲堆。黃紙君王詔，青泥校尉書。誓師張虎落，選將擐犀渠。霧暗津浦失，天寒塞柳疏。橫行十萬騎，欲掃虜塵餘。
相和歌辭。從軍行:漢軍逐單於，日沒處河曲。浮雲道傍起，行子車下宿。槍城圍鼓角，氈帳依山谷。馬上懸壺漿，刀頭分頓肉。來時高堂上，父母親結束。迴首不見家，風吹破衣服。金創生肢節，相與拔箭鏃。聞道西涼州，家家婦人哭。
相和歌辭。從軍行:少年金紫就光輝，直指邊城虎翼飛。一捲旌收千騎虜，萬全身出百重圍。黃雲斷塞尋鷹去，白草連天射雁歸。白首漢廷刀筆吏，丈夫功業本相依。
相和歌辭。從軍行五首:荒雞隔水啼，汗馬逐風嘶。終日隨旌旆，何時罷鼓鼙。孤心眠夜雪，滿眼是秋沙。萬里猶防塞，三年不見家。卻望冰河闊，前登雪嶺高。徵人幾多在，又擬戰臨洮。胡風千里驚，漢月五更明。縱有還家夢，猶聞出塞聲。暮雪連青海，陰雲覆白山。可憐班定遠，出入玉門關。
相和歌辭。從軍行三首:旌甲從軍久，風雲識陣難。今朝韓信計，日下斬成安。燕頷多奇相，狼頭敢犯邊。寄言班定遠，正是立功年。旄頭夜落捷書飛，來奏金門著賜衣。白馬將軍頻破敵，黃龍戍卒幾時歸。
相和歌辭。從軍有苦樂行:勞者且勿歌，我欲送君觴。從軍有苦樂，此曲樂未央。僕本居隴上，隴水斷人腸。東過秦宮路，宮路入咸陽。時逢漢帝出，諫獵至長楊。詎馳游俠窟，非結少年場。一旦承嘉惠，輕命重恩光。秉筆參帷帟，從軍至朔方。邊地多陰風，草木自凄涼。斷絕海雲去，出沒胡沙長。參差引雁翼，隱轔騰軍裝。劍文夜如水，馬汗凍成霜。俠氣五都少，矜功六郡良。山河起目前，睚眥死路傍。北逐驅獯虜，西臨復舊疆。昔還賦餘資，今出乃贏糧。一矢弢夏服，我弓不再張。寄言丈夫雄，苦樂身自當。
相和歌辭。苦哉遠徵人:徵人歌古曲，攜手上河梁。李陵死別處，杳杳玄冥鄉。憶昔從此路，連年徵鬼方。久行迷漢歷，三洗氈衣裳。百戰身且在，微功信難忘。遠承雲台議，非勢孰敢當。落日弔李廣，白身過河陽。閑弓失月影，勞劍無龍光。去日始束發，今來發成霜。虛名乃閑事，生見父母鄉。掩抑大風歌，裴回少年場。誠哉古人言，鳥盡良弓藏。
相和歌辭。苦哉行五首:彼鼠侵我廚，縱狸授粱肉。鼠雖為君卻，狸食自須足。冀雪大國恥，翻是大國辱。膻腥逼綺羅，磚瓦雜珠玉。登樓非騁望，目笑是心哭。何意天樂中，至今奏胡曲。官軍收洛陽，家住洛陽里。夫婿與兄弟，目前見傷死。吞聲不許哭，還遣衣羅綺。上馬隨匈奴，數秋黃塵里。生為名家女，死作塞垣鬼。鄉國無還期，天津哭流水。登樓望天衢，目極淚盈睫。強笑無笑容，須妝舊花靨。昔年買奴僕，奴僕來碎葉。豈意未死間，自為匈奴妾。一生忽至此，萬事痛苦業。得出塞垣飛，不如彼蜂蝶。妾家青河邊，七葉承貂蟬。身為最小女，偏得渾家憐。親戚不相識，幽閨十五年。有時最遠出，只到中門前。前年狂胡來，懼死翻生全。今秋官軍至，豈意遭戈鋋。匈奴為先鋒，長鼻黃發拳。彎弓獵生人，百步牛羊膻。脫身落虎口，不及歸黃泉。苦哉難重陳，暗哭蒼蒼天。可汗奉親詔，今月歸燕山。忽如亂刀劍，攪妾心腸間。出戶望北荒，迢迢玉門關。生人為死別，有去無時還。漢月割妾心，胡風凋妾顏。去去斷絕魂，叫天天不聞。
相和歌辭。鞠歌行:玉不自言如桃李，魚目笑之卞和恥。楚國青蠅何太多，連城白璧遭讒毀。荊山長號泣血人，忠臣死為刖足鬼。聽曲知甯戚，夷吾因小妻。秦穆五羊皮，買死百裡奚。洗拂青雲上，當時賤如泥。朝歌鼓刀叟，虎變蟠溪中。一舉釣六合，遂荒營丘東。平生渭水曲，誰識此老翁。奈何今之人，雙目送徵鴻。
相和歌辭。前苦寒行二首:漢時長安雪一丈，牛馬毛寒縮如蝟。楚江巫峽冰入懷，虎豹哀號又堪記。秦城老翁荊揚客，慣習炎蒸歲絺綌。玄冥祝融氣或交，手持白羽未敢釋。去年白帝雪在山，今年白帝雪在地。凍埋蛟龍南浦縮，寒刮肌膚北風利。楚人四時皆麻衣，楚天萬里無晶輝。三足之烏足恐斷，羲和送將安所歸。
相和歌辭。後苦寒行二首:南紀巫廬瘴不絕，太古已來無尺雪。蠻夷長老怨苦寒，昆侖天關凍應折。玄猿口噤不能嘯，白鵠翅垂眼流血，安得春泥補地裂。晚來江門失大木，猛風中夜吹白屋。天兵斷斬青海戎，殺氣南行動坤軸，不爾苦寒何太酷。巴東之峽生凌澌，彼蒼回軒人得知。
相和歌辭。苦寒行:嚴寒動八荒，莿莿無休時。陽烏不自暖，雪壓扶桑枝。歲暮寒益壯，青春安得歸。朔雁到南海，越禽何處飛。誰言貧士嘆，不為身無衣。
相和歌辭。苦寒行:北風北風，職何嚴毒，摧壯士心，縮金烏足。凍雲囂囂礙雪，一片下不得。聲繞枯桑，根在沙塞。黃河徹底，頑直到海。一氣搏束，萬物無態。唯有吾庭前杉松樹枝，枝枝健在。
相和歌辭。苦寒行:冰峰撐空寒矗矗，雲凝水凍埋海陸。殺物之性，傷人之欲，既不能斷絕蒺藜荊棘之根株，又不能展鳳凰麒麟之拳跔。如此則何如為和煦，為膏雨，自然天下之榮枯，融融於萬戶。
相和歌辭。北上行:北上何所苦，北上緣太行。磴道盤且峻，巉岩凌穹蒼。馬足蹶側石，車輪摧高岡。沙塵接幽州，烽火連朔方。殺氣毒劍戟，嚴風裂衣裳。奔鯨夾黃河，鑿齒屯洛陽。前行無歸日，返顧思舊鄉。慘戚冰雪裡，悲號絕中腸。尺布不掩體，皮膚劇枯桑。汲水澗谷阻，採薪隴阪長。猛虎又掉尾，磨牙皓秋霜。草木不可餐，飢飲零露漿。嘆此北上苦，停驂為之傷。何日王道平，開顏睹天光。
相和歌辭。豫章行:胡風吹代馬，北擁魯陽關。吳兵照海雪，西討何時還。半渡上遼津，黃雲慘無顏。老母與子別，呼天野草間。白馬繞旌旗，悲鳴相追攀。白楊秋月苦，早落豫章山。本為休明人，斬虜素不閑。豈惜戰鬥死，為君掃凶頑。精感石沒羽，豈忘憚險艱。樓船若鯨飛，波蕩落星灣。此曲不可奏，三軍鬢成斑。
相和歌辭。董逃行:董逃董逃董卓逃，揩鏗戈甲聲勞嘈。剜剜深臍脂焰焰，人皆數嘆曰，爾獨不憶年年取我身上膏。膏銷骨盡煙火死，長安城中賊毛起。城門四走公卿士，走勸劉虞作天子。劉虞不敢作天子，曹瞞篡亂從此始。董逃董逃人莫喜，勝負翻環相枕倚。縫綴難成裁破易，何況曲針不能伸巧指，欲學裁縫須準擬。
相和歌辭。董逃行:洛陽城頭火曈曈，亂兵燒我天子宮。宮城南面有深山，盡將老幼藏其間。重岩為屋橡為食，丁男夜行候消息。聞道官軍猶掠人，舊里如今歸未得。董逃行，漢家幾時重太平。
相和歌辭。相逢行:妾年初二八，家住洛橋頭。玉戶臨馳道，朱門近御溝。使君何假問，夫婿大長秋。女弟新承寵，諸兄近拜侯。春生百子殿，花發五城樓。出入千門里，年年樂未休。
相和歌辭。相逢行二首:朝騎五花馬，謁帝出銀台。秀色誰家子，雲車珠箔開。金鞭遙指點，玉勒近遲回。夾轂相借問，疑從天上來。憐腸愁欲斷，斜日復相催。下車何輕盈，飄然似落梅。邀入青綺門，當歌共銜杯。銜杯映歌扇，似月雲中見。相見不相親，不如不相見。相見情已深，未語可知心。胡為守空閨，孤眠愁錦衾。錦衾與羅幃，纏綿會有時。春風正澹蕩，暮雨來何遲。願因三青鳥，更報長相思。光景不待人，須臾發成絲。當年失行樂，老去徒傷悲。持此道密意，無令曠佳期。相逢紅塵內，高揖黃金鞭。萬戶垂楊里，君家阿那邊。
相和歌辭。相逢行:二十登漢朝，英聲邁今古。適從東方來，又欲謁明主。猶酣新豐酒，尚帶霸陵雨。邂逅兩相逢，別來間寒暑。寧知白日晚，暫向花間語。忽聞長樂鐘，走馬東西去。
相和歌辭。三婦艷詩:大婦裁紈素，中婦弄明璫。小婦多姿態，登樓紅粉妝。丈人且安坐，初日漸流光。
相和歌辭。中婦織流黃:寒閨織素錦，含怨斂雙蛾。綜新交縷澀，經脆斷絲多。衣香逐舉袖，釧動應鳴梭。還恐裁縫罷，無信達交河。
相和歌辭。難忘曲:夾道開洞門，弱楊低畫戟。簾影竹葉起，簫聲吹日色。蜂語繞妝鏡，拂蛾學春碧。亂系丁香梢，滿闌花向夕。
相和歌辭。塘上行:藕花涼露濕，花缺藕根澀。飛下雌鴛鴦，塘水聲溢溢。
相和歌辭。苦辛行:且莫奏短歌，聽餘苦辛詞：如今刀筆士，不及屠酤兒。少年無事學詩賦，豈意文章復相誤。東西南北少知音，終年竟歲悲行路。仰面訴天天不聞，低頭告地地不言。天地生我尚如此，陌上他人何足論。誰謂西江深，涉之固無憂。誰謂南山高，可以登之游。險巇惟有世間路，一向令人堪白頭。貴人立意不可測，等閑桃李成荊棘。風塵之士深可親，心如雞犬能依人。悲來卻憶漢天子，不棄相如家舊貧。飲酒酒能散羈愁，誰家有酒判一醉，萬事從他江水流。
相和歌辭。秋胡行:妾本邯鄲未嫁時，容華倚翠人未知。一朝結發從君子，將妾迢迢東路陲。時逢大道無難阻，君方游宦從陳汝。蕙樓獨卧頻度春，彩落辭君幾徂暑。三月垂楊蠶未眠，攜籠結侶南陌邊。道逢行子不相識，贈妾黃金買少年。妾家夫婿輕離久，寸心誓與長相守。願言行路莫多情，送妾貞心在人口。日暮蠶飢相命歸，攜籠端飾來庭闈。勞心苦力終無恨，所冀君恩那可依。聞說行人已歸止，乃是向來贈金子。相看顏色不復言，相顧懷慚有何已。從來自隱無疑背，直為君情也相會。如何咫尺仍有情，況復迢迢千裡外。此時顧恩不顧身，念君此日赴河津。莫道向來不得意，故欲留規誡後人。
相和歌辭。善哉行:有美一人兮婉如清揚，識曲別音兮令姿煌煌。繡袂捧琴兮登君子堂，如彼萱草兮使我憂忘。欲贈之以紫玉尺，白銀璫，久不見之兮湘水茫茫。
相和歌辭。善哉行:大鵬刷翮謝溟渤，青雲萬層高突出。下視秋濤空渺彌，舊處魚龍皆細物。人生在世何容易，眼濁心昏信生死。願除嗜欲待身輕，攜手同尋列仙事。
相和歌辭。來日大難:來日一身，攜糧負薪。道長食盡，苦口焦唇。今日醉飽，樂過千春。仙人相存，誘我遠學。海陵三山，陸憩五嶽。乘龍上三天，飛目瞻兩角。授以神藥，金丹滿握。蟪蛄蒙恩，深愧短促。思填東海，強銜一木。道重天地，軒師廣成。蟬翼九五，以求長生。下士大笑，如蒼蠅聲。
相和歌辭。當來日大難:當來日大難行，前有阪，後有坑，大梁側，小梁傾。兩軸相絞，兩輪相撐。大牛豎，小牛橫。烏啄牛背，足跌力獰。當來日大難行，太行雖險，險可使平。輪軸自撓，牽制不停。泥潦漸久，荊棘旋生。行必不得，不如不行。
相和歌辭。隴西行:十里一走馬，五里一揚鞭。都護軍書至，匈奴圍酒泉。關山正飛雪，烽戍斷無煙。
相和歌辭。隴西行:雪下陽關路，人稀隴戍頭。封狐猶未翦，邊將豈無羞。白草三冬色，黃雲萬里愁。因思李都尉，畢竟不封侯。
相和歌辭。隴西行:陰雲凝朔氣，隴上正飛雪。四月草不生，北風勁如切。朝來羽書急，夜救長城窟。道隘行不前，相呼抱鞍歇。人寒指欲墮，馬凍蹄亦裂。射雁旋充飢，斧冰還止渴。寧辭解圍鬥，但恐乘疲沒。早晚邊候空，歸來養羸卒。
相和歌辭。東門行:漢家三十六將軍，東方雷動橫陣雲。雞鳴函谷客如霧，貌同心異不可數。赤丸夜語飛電光，徼巡司隸眠如羊。當街一叱百吏走，馮敬胸中函匕首。凶徒側耳潛愜心，悍臣破膽皆杜口。魏王卧內藏兵符，子西掩袂真無辜。羌胡轂下一朝起，敵國舟中非所擬。安陵誰辨削礪功，韓國詎明深井裡。絕咽斷骨那下補，萬金寵贈不如土。
相和歌辭。飲馬長城窟行:塞外悲風切，交河冰已結。瀚海百重波，陰山千里雪。迥戍危烽火，層巒引高節。悠悠捲旆旌，飲馬出長城。寒沙連騎跡，朔吹斷邊聲。胡塵清玉塞，羌笛韻金鉦。絕漠乾戈戢，車徒振原隰。都尉反龍堆，將軍旋馬邑。揚麾氛霧靜，紀石功名立。荒裔一戎衣，雲台凱歌入。
相和歌辭。飲馬長城窟行:馳馬渡河乾，流深馬渡難。前逢錦車使，都護在樓蘭。輕騎猶銜勒，疑兵尚解鞍。溫池下絕澗，棧道接危巒。拓地勛未賞，亡城律詎寬。有月關猶暗，經春隴尚寒。雲昏無復影，冰合不聞湍。懷君不可遇，聊持報一餐。
相和歌辭。飲馬長城窟行:朔風動秋草，清蹕長安道。長城連不窮，所以隔華戎。規模惟聖作，荷負曉成功。鳥庭已向內，龍荒更鑿空。玉關塵捲靜，金微路已通。湯徵隨北怨，舜詠起南風。畫野功初立，綏邊事雲集。朝服踐狼居，凱歌旋馬邑。山響傳鳳吹，霜華藻瓊鈒。屬國擁節歸，單於款關入。日落寒雲起，驚沙被原隰。零落葉已寒，河流清且急。四時徭役盡，千載乾戈戢。太平今若斯，汗馬竟無施。惟當事筆研，歸去草封禪。
相和歌辭。飲馬長城窟行:長安少年無遠圖，一生惟羡執金吾。騏驎前殿拜天子，走馬為君西擊胡。胡沙獵獵吹人面，漢虜相逢不相見。遙聞鼙鼓動地來，傳道單於夜猶戰。此時顧恩寧顧身，為君一行摧萬人。壯士揮戈回白日，單於濺血染朱輪。回來飲馬長城窟，長安道傍多白骨。問之耆老何代人，雲是秦王築城卒。黃昏塞北無人煙，鬼哭啾啾聲沸天。無罪見誅功不賞，孤魂流落此城邊。當昔秦王按劍起，諸侯膝行不敢視。富國強兵二十年，築怨興徭九千里。秦王築城何太愚，天實亡秦非北胡。一朝禍起蕭牆內，渭水咸陽不復都。
相和歌辭。飲馬長城窟行:長城窟，長城窟邊多馬骨。古來此地無井泉，賴得秦家築城卒。徵人飲馬愁不回，長城變作望鄉堆。蹄跡未乾人去近，續後馬來泥污盡。枕弓睡著待水生，不見陰山在前陣。馬蹄足脫裝馬頭，健兒戰死誰封侯。
相和歌辭。飲馬長城窟行:游客長城下，飲馬長城窟。馬嘶聞水腥，為浸徵人骨。豈不是流泉，終不成潺湲。洗盡骨上土，不洗骨中冤。骨若比流水，四海有還魂。空流嗚咽聲，聲中疑是言。
相和歌辭。安樂宮:深井桐烏起，尚復牽清水。未盥邵陵王，瓶中弄長翠。新城安樂宮，宮如鳳凰翅。歌回蠟版鳴，大綰提壺使。綠繁悲水曲，茱萸別秋子。
相和歌辭。放歌行:南渡洛陽津，西望十二樓。明堂坐天子，月朔朝諸侯。清樂動千門，皇風被九州。慶雲從東來，泱漭抱日流。升平貴論道，文墨將何求。有詔徵草澤，微臣獻謀猷。冠冕如星羅，拜揖曹與周。望塵非吾事，入賦且遲留。幸蒙國士識，因脫負薪裘。今者放歌行，以慰梁父愁。但營數鬥祿，奉養毋豐羞。若得金膏遂，飛雲亦可儔。
相和歌辭。野田黃雀行:游莫逐炎洲翠，棲莫近吳宮燕。吳宮火起焚爾窠，炎洲逐翠遭網羅。蕭條兩翅蓬蒿下，縱有鷹鸇奈若何。
相和歌辭。野田黃雀行:嘖嘖野田雀，不知軀體微。閑穿深蒿里，爭食復爭飛。窮老一頹舍，棗多桑樹稀。無棗猶可食，無桑何以衣。蕭條空倉暮，相引時來歸。邪路豈不捷，渚田豈不肥。水長路且壞，惻惻與心違。
相和歌辭。野田黃雀行:高樹風多，吹爾巢落。深蒿葉暖，宜爾依薄。莫近鴟類，珠網亦惡。飲野田之清水，食野田之黃粟。深花中睡，土孛土裡浴。如此即全勝啄太倉之谷，而更穿人屋。
相和歌辭。野田黃雀行:雙雙野田雀，上下同飲啄。暖去棲蓬蒿，寒歸傍籬落。殷勤避羅網，乍可遇雕鶚。雕鶚雖不仁，分明在寥廓。
相和歌辭。雁門太守行:黑雲壓城城欲摧，甲光向月金鱗開。角聲滿天秋色里，塞上燕支凝夜紫。半捲紅旗臨易水，霜重鼓寒聲不起。報君黃金臺上意，提攜玉龍為君死。
相和歌辭。雁門太守行:城頭月沒霜如水，趚趚蹋沙人似鬼。燈前拭淚試香裘，長引一聲殘漏子。駝囊瀉酒酒一杯，前頭啑血心不回。寄語年少妻莫哀，魚金虎竹天上來，雁門山邊骨成灰。
相和歌辭。雁門太守行:旌旗閃閃搖天末，長笛橫吹虜塵闊。跨下嘶風白練獰，腰間切玉青蛇活。擊革扌從金燧牛尾，犬羊兵敗如山死。九泉寂寞葬秋蟲，濕雲荒草啼秋思。
相和歌辭。飛來雙白鶴:飛來雙白鶴，奮翼遠凌煙。雙棲集紫蓋，一舉背青田。颺影過伊洛，流聲入管弦。鳴群倒景外，刷羽閬風前。映海疑浮雪，拂澗瀉飛泉。燕雀寧知去，蜉蝣不識還。何言別儔侶，從此間山川。顧步已相失，裴回反自憐。危心猶警露，哀響詎聞天。無因振六翮，輕舉復隨仙。
相和歌辭。門有車馬客行:財雄重交結，戚里擅豪華。曲台臨上路，高門抵狹斜。赭汗千金馬，繡轂五香車。白鶴隨飛蓋，朱鷺入鳴笳。夏蓮開劍水，春桃發露花。輕裙染回雪，浮蟻泛流霞。高談辨飛兔，扌離藻握靈蛇。逢恩借羽翼，失路委泥沙。曖曖風煙晚，路長歸騎遠。日斜青瑣第，塵飛金谷苑。危弦促柱奏巴渝，遺簪墮珥解羅襦。如何守直道，翻使谷名愚。
相和歌辭。門有車馬客行:門有車馬客，金鞍曜朱輪。謂從丹霄落，乃是故鄉親。呼兒掃中堂，坐客論悲辛。對酒兩不飲，停觴淚盈巾。嘆我萬里游，飄颻三十春。空談霸王略，紫綬不掛身。雄劍藏玉匣，陰符生素塵。廓落無所合，流離湘水濱。借問宗黨間，多為泉下人。生苦百戰役，死托萬鬼鄰。北風揚胡沙，埋翳周與秦。大運且如此，蒼穹寧匪仁。惻愴竟何道，存亡任大鈞。
相和歌辭。蜀道難:梁山鎮地險，積石阻雲端。深谷下寥廓，層岩上鬱盤。飛梁架絕嶺，棧道接危巒。攬轡獨長息，方知斯路難。
相和歌辭。蜀道難:噫吁口戲，危乎高哉。蜀道之難，難於上青天。蠶叢及魚鳧，開國何茫然。爾來四萬八千歲，乃與秦塞通人煙。西當太白有鳥道，可以橫絕峨眉巔。地崩山摧壯士死，然後天梯石棧方鉤連。上有六龍回日之高標，下有沖波逆折之回川。黃鶴之飛尚不得，猿猱欲度愁攀緣。青泥何盤盤，百步九折縈岩巒。捫參歷井仰脅息，以手撫膺坐長嘆。問君西游何時還，畏途巉岩不可攀。但見悲鳥號枯木，雄飛呼雌繞林間。又聞子規啼夜月，愁空山。蜀道之難，難於上青天，使人聽此凋朱顏。連峰去天不盈尺，枯松倒掛倚絕壁。飛湍瀑流相喧豗，砅崖轉石萬壑雷。其險也若此，嗟爾遠道之人胡為乎來哉。劍閣崢嶸而崔嵬，一夫當關，萬夫莫開。所守或匪親，化為狼與豺。朝避猛虎，夕避長蛇，磨牙吮血，殺人如麻。錦城雖雲樂，不如早還家。蜀道之難，難於上青天，側身西望長咨嗟。
相和歌辭。棹歌行:寫月圖黃罷，凌波拾翠通。鏡花搖芰日，衣麝入荷風。葉密舟難蕩，蓮疏浦易空。鳳媒羞自托，鴛翼恨難窮。秋帳燈花翠，倡樓粉色紅。相思無別曲，並在棹歌中。
相和歌辭。棹歌行:棹女飾銀鉤，新妝下翠樓。霜絲青桂楫，蘭栧紫霞舟。水落金陵曙，風起洞庭秋。扣船過曲浦，飛帆越迴流。影入桃花浪，香飄杜若洲。洲長殊未返，蕭散雲霞晚。日下大江平，煙生歸岸遠。岸遠聞潮波，爭途游戲多。因聲趙津女，來聽採菱歌。
相和歌辭。胡無人行:十月繁霜下，徵人遠鑿空。雲搖錦更節，海照角端弓。暗磧埋砂樹，沖飆捲塞蓬。方隨膜拜入，歌舞玉門中。
相和歌辭。胡無人行:男兒徇大義，立節不沽名。腰間懸陸離，大歌胡無行。不讀戰國書，不覽黃石經。醉卧咸陽樓，夢入受降城。更願生羽翼，飛身入青冥。請攜天子劍，斫下旄頭星。自然胡無人，雖有無戰爭。悠哉典屬國，驅羊老一生。
相和歌辭。胡無人行:嚴風吹霜海草凋，筋乾精堅胡馬驕。漢家戰士三十萬，將軍兼領霍嫖姚。流星白羽腰間插，劍花秋蓮光出匣。天兵照雪下玉關，虜箭如沙射金甲。雲龍風虎盡交回，太白入月敵可摧。敵可摧，旄頭滅，履胡之腸涉胡血。懸胡青天上，埋胡紫塞旁。胡無人，漢道昌，陛下之壽三千霜。但歌大風雲飛揚，安得猛士兮守四方。胡無人，漢道昌。
相和歌辭。胡無人行:霍嫖姚，趙充國，天子將之平朔漠。肉胡之肉，燼胡帳幄，千里萬里，惟留胡之空殼。邊風蕭蕭，榆葉初落，殺氣晝赤，枯骨夜哭。將軍既立殊勛，遂有胡無人曲。我聞之。天子富有四海，德被無垠。但令一物得所，八表來賓，亦何必令彼胡無人。
相和歌辭。白頭吟:洛陽城東桃李花，飛來飛去落誰家。洛陽女兒惜顏色，行逢落花長嘆息。今年花落顏色改，明年花開復誰在。已見松柏摧為薪，更聞桑田變成海。古人無復洛城東，今人還對落花風。年年歲歲花相似，歲歲年年人不同。寄言全盛紅顏子，須憐半死白頭翁。此翁白頭真可憐，伊昔紅顏美少年。公子王孫芳樹下，清歌妙舞落花前。光祿池台文錦繡，將軍樓閣畫神仙。一朝卧病無人識，三春行樂在誰邊。宛轉蛾眉能幾時，須臾白發亂如絲。但看舊來歌舞地，惟有黃昏鳥雀悲。
相和歌辭。白頭吟二首:錦水東北流，波蕩雙鴛鴦。雄巢漢宮樹，雌弄秦草芳。寧同萬死碎綺翼，不忍雲間兩分張。此時阿嬌正嬌妒，獨坐長門愁日暮。但願君恩顧妾深，豈惜黃金將買賦。相如作賦得黃金，丈夫好新多異心，一朝將聘茂陵女，文君因贈白頭吟。東流不作西歸水，落花辭條歸故林。兔絲固無情，隨風任顛倒。誰使女蘿枝，而來強縈抱。兩草猶一心，人心不如草。莫捲龍須席，從他生網絲。且留琥珀枕，或有夢來時。覆水再收豈滿杯，棄妾已去難重回。古時得意不相負，只今惟見青陵台。錦水東流碧，波蕩雙鴛鴦。雄巢漢宮樹，雌弄秦草芳。相如去蜀謁武帝，赤車駟馬生輝光。一朝再覽大人作，萬乘忽欲凌雲翔。聞道阿嬌失恩寵，千金買賦要君王。相如不憶貧賤日，官高金多聘私室。茂陵姝子皆見求，文君歡愛從此畢。淚如雙泉水，行墮紫羅襟。五起雞三唱，清晨白頭吟。長吁不整綠雲鬢，仰訴青天哀怨深。城崩杞梁妻，誰道土無心。東流不作西歸水，落花辭枝羞故林。頭上玉燕釵，是妾嫁時物，贈君表相思，羅袖幸時拂。莫捲龍須席，從他生網絲，且留琥珀枕，還有夢來時。鷫鸘裘在錦屏上，自君一掛無由披。妾有秦樓鏡，照心勝照井。願持照新人，雙對可憐影。覆水卻收不滿杯，相如還謝文君回。古來得意不相負，只今惟有青陵台。
相和歌辭。白頭吟:請君膝上琴，彈我白頭吟。憶昔君前嬌笑語，兩情宛轉如縈素。宮中為我起高樓，更開華池種芳樹。春天百草秋始衰，棄我不待白頭時。羅襦玉珥色未暗，今朝已道不相宜。揚州青銅作明鏡，暗中持照不見影。人心回互自無窮，眼前好惡那能定。君恩已去若再返，菖蒲花生月長滿。
相和歌辭。反白頭吟:炎炎者烈火，營營者小蠅。火不熱真玉，蠅不點清冰。此苟無所受，彼莫能相仍。乃知物性中，各有能不能。古稱怨報死，則人有所懲。懲淫或應可，在道未為弘。譬如蜩鷃徒，啾啾啅龍鵬。宜當委之去，寥廓高飛騰。豈能泥塵下，區區酬怨憎。胡為坐自苦，吞悲仍撫膺。
相和歌辭。決絕詞三首:乍可為天上牽牛織女星，不願為庭前紅槿枝。七月七日一相見，故心終不移。那能朝開暮飛去，一任東西南北吹。分不兩相守，恨不兩相思。對面且如此，背面當何知。春風撩亂伯勞語，此時拋去時。握手苦相問，竟不言後期。君情既決絕，妾意已參差。借如死生別，安得長苦悲。噫春冰之將泮，何餘懷之獨結。有美一人，於焉曠絕。一日不見，比一日於三年，況三年之曠別。水得風兮小而已波，筍在苞兮高不見節。矧桃李之當春，競眾人之攀折。我自顧悠悠而若雲，又安能保君皓皓之如雪。感破鏡之分明，睹淚痕之餘血。幸他人之既不我先，又安能使他人之終不我奪。已焉哉，織女別黃姑，一年一度暫相見，彼此隔河何事無。夜夜相抱眠，幽懷尚沉結。那堪一年事，長遣一宵說。但感久相思，何暇暫相悅。虹橋薄夜成，龍駕侵晨列。生憎野鵲往遲回，死恨天雞識時節。曙色漸曈曨，華星次明滅。一去又一年，一年何時徹。有此迢遞期，不如生死別。天公隔是妒相憐，何不便教相決絕。
相和歌辭。梁甫吟:長嘯梁甫吟，何時見陽春。君不見朝歌屠叟辭棘津，八十西來釣渭濱。寧羞白發照淥水，逢時吐氣思經綸。廣張三千六百鈞，風雅暗與文王親。大賢虎變愚不測，當年頗似尋常人。君不見高陽酒徒起草中，長揖山東隆準公。入門不拜騁雄辨，兩女輟洗來趨風。東下齊城七十二，指麾楚漢如旋蓬。狂生落拓尚如此，何況壯士當群雄。我欲攀龍見明主，雷公砰訇震天鼓，帝旁投壺多玉女。三時大笑開電光，倏爍晦冥起風雨。閶闔九門不可通，以額叩關閽者怒。白日不照吾精誠，杞國無事憂天傾。猰貐磨牙競人肉，騶虞不折生草莖。手接飛猱搏雕虎，側足焦原未言苦。智者可捲愚者豪，世人見我輕鴻毛。力排南山三壯士，齊相殺之費二桃。吳楚弄兵無劇孟，亞夫咍爾為徒勞。梁父吟，梁父吟，聲正悲。張公兩龍劍，神物合有時。風雲感會起屠釣，大人屼當安之。
相和歌辭。東武吟:好古笑流俗，素聞賢達風。方希佐明主，長揖辭成功。白日在高天，回光燭微躬。恭承鳳凰詔，焰起雲蘿中。清切紫霄迥，優游丹禁通。君王賜顏色，聲價凌煙虹。乘輿擁翠蓋，扈從金城東。寶馬麗絕景，錦衣入新豐。倚岩望松雪，對酒鳴絲桐。因學揚子雲，獻賦甘泉宮。天書美片善，清芬播無窮。歸來入咸陽，談笑皆王公。一朝去金馬，飄落成飛蓬。賓友日疏散，玉尊亦已空。才力猶可倚，不慚世上雄。閑作東武吟，曲盡情未終。書此謝知己，吾尋黃綺翁。
相和歌辭。怨詩二首:日晚梧桐落，微寒入禁垣。月懸三雀觀，霜度萬秋門。艷舞矜新寵，愁容泣舊恩。不堪深殿里，簾外欲黃昏。禁苑春風起，流鶯繞合歡。玉窗通日氣，珠箔捲輕寒。楊葉垂金砌，梨花入井闌。君王好長袖，新作舞衣寬。
相和歌辭。怨詩:去年離別雁初歸，今夜裁縫螢已飛。徵客去來音信斷，不知何處寄寒衣。
相和歌辭。怨詩:玉關芳信斷，蘭閨錦字新。愁來好自抑，念切已含顰。虛牖風驚夢，空床月厭人。歸期儻可促，勿度柳園春。
相和歌辭。怨詩三首:羅敷初總髻，蕙芳正嬌小。月落始歸船，春眠恆著曉。何處期郎游，小苑花台間。相憶不可見，且復乘月還。別來花照路，別後露垂葉。歌舞須及時，如何坐悲妾。
相和歌辭。怨詩二首:樓前桃李疏，池上芙蓉落。織錦猶未成，蟲聲入羅幕。妾有羅衣裳，秦王在時作。為舞春風多，秋來不堪著。
相和歌辭。怨詩:試妾與君淚，兩處滴池水。看取芙蓉花，今年為誰死。
相和歌辭。怨詩:君莫嫌醜婦，醜婦死守貞。山頭一怪石，長作望夫名。鳥有並翼飛，獸有比肩行。丈夫不立義，豈如鳥獸情。
相和歌辭。怨詩:女蘿寄松柏，綠蔓花綿綿。三五定君婚，結發早移天。肅肅羊雁禮，泠泠琴瑟篇。恭承採蘩祀，敢效同居賢。皎日不留景，良時如逝川。秋心還遺愛，春貌無歸妍。翠袖洗朱粉，碧階對綺錢。新人易如玉，廢瑟難為弦。寄羡蕣華木，榮名香閣前。豈無搖落苦，貴與根蒂連。希君舊光景，照妾薄暮年。
相和歌辭。怨詩:奪寵心那慣，尋思倚殿門。不知移舊愛，何處作新恩。
相和歌辭。怨詩二首:春水悠悠春草綠，對此思君淚相續。羞將離恨向東風，理盡秦箏不成曲。與君形影分胡越，玉枕終年對離別。登臺北望煙雨深，回身泣向寥天月。
相和歌辭。怨歌行:紫殿秋風冷，雕甍白日沉。裁紈凄斷曲，織素別離心。掖庭羞改畫，長門不惜金。寵移恩稍薄，情疏恨轉深。香銷翠羽帳，弦斷鳳凰琴。鏡前紅粉歇，階上綠苔侵。誰言掩歌扇，翻作白頭吟。
相和歌辭。怨歌行:十五入漢宮，花顏笑春紅。君王選玉色，侍寢金屏中。薦枕嬌夕月，捲衣戀春風。寧知趙飛燕，奪寵恨無窮。沉憂能傷人，綠鬢成霜蓬。一朝不得意，世事徒為空。鷫鸘換美酒，舞衣罷雕籠。寒苦不忍言，為君奏絲桐。腸斷弦亦絕，悲心夜忡忡。
相和歌辭。怨歌行:城南有怨婦，含怨倚蘭叢。自謂二八時，歌舞入漢宮，皇恩弄幸玉堂中。綠陌黃花催夜酒，錦衣羅袂逐春風。建章西宮煥若神，燕趙美女二千人。君王厭德不忘新，況群艷冶紛來陳。是時別君不再見，三十三春長信殿。長信重門晝掩關，清房曉帳幽且閑。綺窗蟲網氛塵色，文軒鶯對桃李顏。天王貴宮不貯老，浩然淚隕今來還。自憐轉晚暮，試逐佳游芳草路。小腰麗女奪人奇，金鞍少年曾不顧。歸來誰為夫，請謝西家婦，莫辭先醉解羅襦。
相和歌辭。明月照高樓:朗月何高高，樓中簾影寒。一婦獨含嘆，四坐誰成歡。時節屢已移，游旅杳不還。滄溟倘未涸，妾淚終不乾。君若無定雲，妾若不動山。雲行出山易，山逐雲去難。願為邊塞塵，因風委君顏。君顏良洗多，蕩妾濁水間。
相和歌辭。長門怨:舊愛柏梁台，新寵昭陽殿。守分辭方輦，含情泣團扇。一朝歌舞榮，夙昔詩書賤。頹恩誠已矣，覆水難重薦。
相和歌辭。長門怨:月皎風冷冷，長門次掖庭。玉階聞墜葉，羅幌見飛螢。清露凝珠綴，流塵下翠屏。妾心君未察，愁嘆劇繁星。
相和歌辭。長門怨:月出映曾城，孤圜上太清。君王春愛歇，枕席涼風生。怨咽不能寢，踟躕步前楹。空階白露色，百草塞蟲鳴。念昔金房裡，猶嫌玉座輕。如何嬌所誤，長夜泣恩情。
相和歌辭。長門怨:長門落景盡，洞房秋月明。玉階草露積，金屋網塵生。妾妒今應改，君恩昔未平。寄語臨邛客，何時作賦成。
相和歌辭。長門怨:自閉長門經幾秋，羅衣濕盡淚還流。一種蛾眉明月夜，南宮歌管北宮愁。
相和歌辭。長門怨:宮殿沉沉月欲分，昭陽更漏不堪聞。珊瑚枕上千行淚，不是思君是恨君。
相和歌辭。長門怨:早知君愛歇，本自無縈妒。誰使恩情深，今來反相誤。愁眠羅帳曉，泣坐金閨暮。獨有夢中魂，猶言意如故。
相和歌辭。長門怨:獨坐爐邊結夜愁，暫時恩去亦難留。手持金箸垂紅淚，亂撥寒灰不舉頭。
相和歌辭。長門怨二首:天回北鬥掛西樓，金屋無人螢火流。月光欲到長門殿，別作深宮一段愁。桂殿長愁不記春，黃金四屋起秋塵。夜懸明鏡青天上，獨照長門宮裡人。
相和歌辭。長門怨:弱體鴛鴦薦，啼妝翡翠衾。鴉鳴秋殿曉，人靜禁門深。每憶椒房寵，那堪永巷陰。日驚羅帶緩，非復舊來心。
相和歌辭。長門怨:君王嫌妾妒，閉妾在長門。舞袖垂新寵，愁眉結舊恩。綠錢生履跡，紅粉濕啼痕。羞被桃花笑，看春獨不言。
相和歌辭。長門怨:煢煢孤思逼，寂寂長門夕。妾妒亦非深，君恩那不惜。攜琴就玉階，調悲聲未諧。將心托明月，流影入君懷。
相和歌辭。長門怨:何事長門閉，珠簾只自垂。月移深殿早，春向後宮遲。蕙草生閑地，梨花發舊枝。芳菲自恩幸，看卻被風吹。
相和歌辭。長門怨:春風日日閉長門，搖蕩春心自夢魂。若遣花開只笑妾，不如桃李正無言。
相和歌辭。長門怨:空宮古廊殿，寒月照斜暉。卧聽未央曲，滿箱歌舞衣。
相和歌辭。長門怨:自憶專房寵，曾居第一流。移恩向何處，暫妒不容收。夜久絲管絕，月明宮殿秋。空將舊時意，長望鳳凰樓。
相和歌辭。長門怨:御泉長繞鳳凰樓，只是恩波別處流。閑揲舞衣歸未得，夜來砧杵六宮秋。
相和歌辭。長門怨二首:天上何勞萬古春，君前誰是百年人。魂銷尚愧金爐燼，思起猶慚玉輦塵。煙翠薄情攀不得，星芒浮艷採無因。可憐明鏡來相向，何似恩光朝夕新。天上鳳凰休寄夢，人間鸚鵡舊堪悲。平生心緒無人識，一隻金梭萬丈絲。
相和歌辭。長門怨:日映宮牆柳色寒，笙歌遙指碧雲端。珠鉛滴盡無心語，強把花枝冷笑看。
相和歌辭。長門怨二首:閑把羅衣泣鳳凰，先朝曾教舞霓裳。春來卻羡庭花落，得逐晴風出禁牆。流水君恩共不回，杏花爭忍掃成堆。殘春未必多煙雨，淚滴閑階長綠苔。
相和歌辭。長門怨二首:雨滴梧桐秋夜長，愁心和雨到昭陽。淚痕不學君恩斷，拭卻千行更萬行。學畫蛾眉獨出群，當時人道便承恩。經年不見君王面，花落黃昏空掩門。
相和歌辭。阿嬌怨:望見葳蕤舉翠華，試開金屋掃庭花。須臾宮女傳來信，雲幸平陽公主家。
相和歌辭。班婕妤:君恩忽斷絕，妾思終未央。巾櫛不可見，枕席空餘香。窗暗網羅白，階秋苔蘚黃。應門寂已閉，流涕向昭陽。
相和歌辭。班婕妤:賤妾如桃李，君王若歲時。秋風一已勁，搖落不勝悲。寂寂蒼苔滿，沉沉綠草滋。榮華非此日，指輦競何辭。
相和歌辭。班婕妤三首:玉窗螢影度，金殿人聲絕。秋夜守羅幃，孤燈耿不滅。宮殿生秋草，君王恩幸疏。那堪聞鳳吹，門外度金輿。怪來妝閣閉，朝下不相迎。總向春園里，花間語笑聲。
相和歌辭。婕妤怨:不分君恩斷，新妝視鏡中。容華尚春日，嬌愛已秋風。枕席臨窗曉，幃屏向月空。年年後庭樹，榮落在深宮。
相和歌辭。婕妤怨:長信宮中草，年年愁處生。故侵珠履跡，不使玉階行。
相和歌辭。婕妤怨:賤妾裁紈扇，初搖明月姿。君王看舞席，坐起秋風時。玉樹清御路，金陳翳垂絲。昭陽無分理，愁寂任前期。
相和歌辭。婕妤怨:夕殿別君王，宮深月似霜。人愁在長信，螢出向昭陽。露裛紅蘭死，秋凋碧樹傷。惟當合歡扇，從此篋中藏。
相和歌辭。婕妤怨:長信梨花暗欲棲，應門上籥草萋萋。春風吹花亂撲戶，班倢車聲不至啼。
相和歌辭。婕妤怨:由來詠團扇，今與值秋風。事逐時皆往，恩無日再中。早鴻聞上苑，寒露下深宮。顏色年年謝，相如賦豈工。
相和歌辭。婕妤怨:妾貌非傾國，君王忽然寵。南山掌上來，不及新恩重。後宮多窈窕，日日學新聲。一落君王耳，南山又須輕。
相和歌辭。婕妤怨:讒謗潛來起百憂，朝承恩寵暮仇讎。火燒白玉非因玷，霜翦紅蘭不待秋。花落昭陽誰共輦，月明長信獨登樓。繁華事逐東流水，團扇悲歌萬古愁。
相和歌辭。婕妤怨:君恩不可見，妾豈如秋扇。秋扇尚有時，妾身永微賤。莫言朝花不復落，嬌容幾奪昭陽殿。
相和歌辭。長信怨:飛燕倚身輕，爭人巧笑名。生君棄妾意，增妾怨君情。日落昭陽殿，秋來長信城。寥寥金殿里，歌吹夜無聲。
相和歌辭。長信怨:金井梧桐秋葉黃，珠簾不捲夜來霜。金爐玉枕無顏色，卧聽南宮清漏長。奉帚平明金殿開，暫將團扇共裴回。玉顏不及寒鴉色，猶帶昭陽日影來。
相和歌辭。長信怨:月皎昭陽殿，霜清長信宮。天行乘玉輦，飛燕與君同。更有留情處，承恩樂未窮。誰憐團扇妾，獨坐怨秋風。
相和歌辭。蛾眉怨:君不見宜春苑中九華殿，飛閣連連直如發。白日全含朱鳥窗，流雲半入蒼龍闕。宮中彩女夜無事，學鳳吹簫弄清越。珠簾北捲待涼風，繡戶南開向明月。忽聞天子憶蛾眉，寶鳳銜花揲兩螭。傳聲走馬開金屋，夾路鳴環上玉墀。長樂彤庭宴華寢，三千美人曳光錦。燈前含笑更羅衣，帳里承恩薦瑤枕。不意君心半路回，求仙別作望仙台。倉琅禁闥遙相憶，紫翠岩房晝不開。欲向人間種桃實，先從海底覓蓬萊。蓬萊可求不可上，孤舟縹緲知何往。黃金作盤銅作莖，晴天白露掌中擎。王母嫣然感君意，雲車雨旆欲相迎。飛廉觀前空怨慕，少君何事須相誤。一朝埋沒茂陵田，賤妾蛾眉不重顧。宮車晚出向南山，仙衛逶迤去不還。朝晡泣對麒麟樹，樹下蒼苔日漸斑。人生百年夜將半，對酒長歌莫長嘆。剩知白日不可思，一死一生何足算。
相和歌辭。玉階怨:玉階生白露，夜久侵羅襪。卻下水精簾，玲瓏望秋月。
相和歌辭。宮怨:窗前好樹名玫瑰，去年花落今年開。無情春色尚識返，君心忽斷何時來。憶昔妝成候仙仗，宮瑣玲瓏日新上。拊心卻笑西子顰，掩鼻誰憂鄭姬謗。草染文章衣下履，花粘甲乙床前帳。三千玉貌休自誇，十二金釵獨相向。盛衰傾奪欲何如，嬌愛翻悲逐佞諛。重遠豈能慚沼鵠，棄前方見泣船魚。看籠不記熏龍腦，詠扇空曾禿鼠須。始意類蘿新托柏，終傷如薺卻甘荼。深院獨開還獨閉，鸚鵡驚飛苔覆地。滿箱舊賜前日衣，漬枕新垂夜來淚。痕多開鏡照還悲，綠髻青蛾尚未衰。莫道新縑長絕比，猶逢故劍會相追。
相和歌辭。宮怨:露濕晴花宮殿香，月明歌吹在昭陽。似將海水添宮漏，共滴長門一夜長。
相和歌辭。宮怨:妾家望江口，少年家財厚。臨江起珠樓，不賣文君酒。當年樂貞獨，巢燕時為友。父兄未許人，畏妾事姑舅。西牆鄰宋玉，窺見妾眉宇。一旦及天聰，恩光生戶牖。謂言入漢宮，富貴可長久。君王縱有情，不奈陳皇后。誰憐頰似桃，孰知腰勝柳。今日在長門，從來不如醜。
相和歌辭。宮怨:塵滿金爐不炷香，黃昏獨自立重廊。笙歌何處承恩寵，一一隨風入上陽。長門槐柳半蕭疏，玉輦沉思恨有餘。紅淚旋銷傾國態，黃金誰為達相如。
相和歌辭。雜怨三首:生在綺羅下，豈識漁陽道。良人自戍來，夜夜夢中到。漁陽萬里遠，近於中門限。中門逾有時，漁陽常在眼。良人昨日去，明日又不還。別時各有淚，零落青樓前。君淚濡羅巾，妾淚滴路塵。羅巾今在手，日得隨妾身。路塵如因飛，得上君車輪。
相和歌辭。雜怨三首:夭桃花清晨，游女紅粉新。夭桃花薄暮，游女紅粉故。樹有百年花，人無一定顏。花送人老盡，人悲花自閑。貧女鏡不明，寒花日少容。暗蛩有虛織，短線無長縫。浪水不可照，狂夫不可從。浪水多散影，狂夫多異蹤。持此一生薄，空成百恨濃。憶人莫至悲，至悲空自衰。寄人莫翦衣，翦衣未必歸。朝為雙蒂花，暮為四散飛。花落卻繞樹，游子不顧期。
相和歌辭。子夜春歌:春氣滿林香，春游不可忘。落花吹欲盡，垂柳折還長。桑女淮南曲，金鞍塞北裝。行行小垂手，日暮渭川陽。
相和歌辭。子夜冬歌:寂寥抱冬心，裁羅又絅絅。夜久頻挑燈，霜寒剪刀冷。
相和歌辭。子夜冬歌:朔風扣群木，嚴霜凋百草。借問月中人，安得長不老。
相和歌辭。子夜四時歌六首。春歌二首:青樓含日光，綠池起風色。贈子同心花，殷勤此何極。陌頭楊柳枝，已被春風吹。妾心正斷絕，君懷那得知。
相和歌辭。子夜四時歌六首。秋歌二首:邀歡空佇立，望美頻回顧。何時復採菱，江中密相遇。闢惡茱萸囊，延年菊花酒。與子結綢繆，丹心此何有。
相和歌辭。子夜四時歌六首。冬歌二首:北極嚴氣升，南至溫風謝。調絲競短歌，拂枕憐長夜。帷橫雙翡翠，被捲兩鴛鴦。婉態不自得，宛轉君王床。
相和歌辭。子夜四時歌四首。春歌:秦地羅敷女，採桑綠水邊。素手青條上，紅妝白日鮮。蠶飢妾欲去，五馬莫留連。
相和歌辭。子夜四時歌四首。夏歌:鏡湖三百裡，菡萏發荷花。五月西施採，人看隘若邪。回舟不待月，歸去越王家。
相和歌辭。子夜四時歌四首。秋歌:長安一片月，萬戶搗衣聲。秋風吹不盡，總是玉關情。何日平胡虜，良人罷遠徵。
相和歌辭。子夜四時歌四首。冬歌:明朝驛使發，一夜絮徵袍。素手抽針冷，那堪把剪刀。裁縫寄遠道，幾日到臨洮。
相和歌辭。子夜四時歌四首。春歌:山連翠羽屏，草接煙華席。望盡南飛燕，佳人斷信息。
相和歌辭。子夜四時歌四首。夏歌:蘭眼抬露斜，鶯唇映花老。金龍傾漏盡，玉井敲冰早。
相和歌辭。子夜四時歌四首。秋歌:涼漢清泬寥，衰林怨風雨。愁聽絡緯唱，似與羈魂語。
相和歌辭。子夜四時歌四首。冬歌:南光走冷圭，北籟號空木。年年任霜霰，不減篔簹綠。
相和歌辭。大子夜歌二首:歌謠數百種，子夜最可憐。慷慨吐清音，明轉出天然。絲竹發歌響，假器揚清音。不知歌謠妙，聲勢出口心。
相和歌辭。子夜警歌二首:鏤碗傳綠酒，雕爐熏紫煙。誰知苦寒調，共作白雪弦。恃愛如欲進，含羞出不前。朱口發艷歌，玉指弄嬌弦。
相和歌辭。丁督護歌:雲陽上徵去，兩岸饒商賈。吳牛喘月時，拖船一何苦。水濁不可飲，壺漿半成土。一唱都護歌，心摧淚如雨。萬人鑿盤石，無由達江滸。君看石芒碭，掩淚悲千古。
相和歌辭。團扇郎:白團扇，今來此去捐。願得入郎手，團圓郎眼前。
相和歌辭。團扇郎:團扇復團扇，奉君清暑殿。秋風入庭樹，從此不相見。上有乘鸞女，蒼蒼蟲網遍。明年入懷袖，別是機中練。
相和歌辭。碧玉歌:碧玉上宮妓，出入千花林。珠被玳瑁床，感郎情意深。
相和歌辭。懊惱曲:藕絲作線難勝針，蕊粉染黃那得深。玉白蘭芳不相顧，倡樓一笑輕千金。莫言自古皆如此，健劍刜鐘鉛繞指。三秋庭綠盡迎霜，惟有荷花守紅死。西江小吏朱斑輪，柳縷吐芽香玉春。兩股金釵已相許，不令獨作空城塵。悠悠楚水流如馬，恨紫愁紅滿平野。野土千年怨不平，至今燒作鴦鴦瓦。
相和歌辭。讀曲歌五首:窗中獨自起，簾外獨自行。愁見蜘蛛織，尋思直到明。碓上米不舂，窗中絲罷絡。看渠駕去車，定是無四角。不見心相許，徒雲腳漫勤。摘荷空摘葉，是底採蓮人。窗外山魈立，知渠腳不多。三更機底下，摸著是誰梭。郎去摘黃瓜，郎來收赤棗。郎耕種麻地，今作西舍道。
相和歌辭。春江花月夜二首:林花發岸口，氣色動江新。此夜江中月，流光花上春。分明石潭裡，宜照浣紗人。交甫憐瑤佩，仙妃難重期。沉沉綠江晚，惆悵碧雲姿。初逢花上月，言是弄珠時。
相和歌辭。春江花月夜:春江潮水連海平，海上明月共潮生。灧灧隨波千萬里，何處春江無月明。江流宛轉繞芳甸，月照花林皆似霰。空里流霜不覺飛，汀上白沙看不見。江天一色無纖塵。皎皎空中孤月輪。江畔何人初見月，江月何年初照人。人生代代無窮已，江月年年望相似。不知江月待何人，但見長江送流水。白雲一片去悠悠，青楓浦上不勝愁。誰家今夜扁舟子，何處相思明月樓。可憐樓上月裴回，應照離人妝鏡台。玉戶簾中捲不去，搗衣砧上拂還來。此時相望不相聞，願逐月華流照君。鴻雁長飛光不度，魚龍潛躍水成文。昨夜閑潭夢落花，可憐春半不還家。江水流春去欲盡，江潭落月復西斜。斜月沉沉藏海霧，碣石瀟湘無限路。不知乘月幾人歸，落月搖情滿江樹。
相和歌辭。春江花月夜:玉樹歌闌海雲黑，花庭忽作青蕪國。秦淮有水水無情，還向金陵漾春色。楊家二世安九重，不御華芝嫌六龍。百幅錦帆風力滿，連天展盡金芙蓉。珠翠丁星復明滅，龍頭劈浪哀笳發。千里涵空照水魂，萬枝破鼻團香雪。漏轉霞高滄海西，頗黎枕上聞天雞。蠻弦代雁曲如語，一醉昏昏天下迷。四方傾動煙塵起，猶在濃香夢魂里。後主荒宮有曉鶯，飛來只隔西江水。
相和歌辭。玉樹後庭花:輕車何草草，獨唱後庭花。玉座誰為主，徒悲張麗華。
相和歌辭。堂堂:錢塘岸上春如織，淼淼寒潮帶晴色。淮南游客馬連嘶，碧草迷人歸不得。風飄客意如吹煙，纖指殷勤傷雁弦。一曲堂堂紅燭筵，金鯨瀉酒如飛泉。
相和歌辭。三閣詞四首:貴人三閣上，日晏未梳頭。不應有恨事，嬌甚卻成愁。珠箔曲瓊鉤，子細見揚州。北兵那得度，浪語判悠悠。沉香帖閣柱，金縷畫門楣。迴首降幡下，已見黍離離。三人出眢井，一身登檻車。朱門漫臨水，不可見鱸魚。
相和歌辭。神弦曲:西山日沒東山昏，旋風吹馬馬踏雲。畫弦素管聲淺繁，花裙綷縩步秋塵。桂葉刷風桂墜子，青狸哭血寒狐死。古壁彩虯金帖尾，雨工騎入秋潭水。百年老鴞成木魅，笑聲碧火巢中起。
相和歌辭。神弦別曲:巫山小女隔雲別，松花春風山上發。綠蓋獨穿香徑歸，白馬花竿前孑孑。蜀江風澹水如羅，墮蘭誰泛相經過。南山桂樹為君死，雲衫殘污紅脂花。
相和歌辭。祠漁山神女歌。迎神:坎坎擊鼓，漁山之下。吹洞簫，望極浦。女巫進，紛屢舞。陳瑤席，湛清酤。風凄凄，又夜雨。不知神之來兮不來，使我心兮苦復苦。
相和歌辭。祠漁山神女歌。送神:紛進舞兮堂前，目眷眷兮瓊筵。來不言兮意不傳，作暮雨兮愁空山。悲急管兮思繁弦，神之駕兮儼欲旋。倏雲收兮雨歇，山青青兮水潺湲。
相和歌辭。祠神歌。迎神:蓪草頭花椰葉裙，蒲葵樹下舞蠻雲。引領望江遙滴酒，白蘋風起水生文。
相和歌辭。祠神歌。送神:棖棖山響答琵琶，酒濕青莎肉飼鴉。樹葉無聲神去後，紙錢灰出木綿花。
相和歌辭。烏夜啼:可憐楊葉復楊花，雪凈煙深碧玉家。烏棲不定枝條弱，城頭夜半聲啞啞。浮萍搖蕩門前水，任罥芙蓉莫墮沙。
相和歌辭。烏夜啼:黃雲城邊烏欲棲，歸飛啞啞枝上啼。機中織錦秦川女，碧紗如煙隔窗語。停梭悵然憶遠人，獨宿孤房淚如雨。
相和歌辭。烏夜啼二首:玉房掣鎖聲翻葉，銀箭添泉繞霜堞。畢逋發刺月銜城，八九雛飛其母驚。此是天上老鴉鳴，人間老鴉無此聲。搖雜佩，耿華燭，良夜羽人彈此曲，東方曈曈赤日旭。月出江林西，江林寂寂城鴉啼。昔人何處為此曲，今人何處聽不足。城寒月曉馳思深，江上青草為誰綠。
相和歌辭。烏夜啼:曾波隔夢渚，一望青楓林。有烏在其間，達曉自悲吟。是時月黑天，四野煙雨深。如聞生離哭，其聲痛人心。悄悄夜正長，空山響哀音。遠客不可聽，坐愁華發侵。既非蜀帝魂，恐是恆山禽。四子各分散，母聲猶至今。
相和歌辭。烏夜啼:眾鳥各歸枝，烏烏爾不棲。還應知妾恨，故向綠窗啼。
相和歌辭。烏夜啼:城上歸時晚，庭前宿處危。月明無葉樹，霜滑有風枝。啼澀飢喉咽，飛低凍翅垂。畫堂鸚鵡鳥，冷暖不相知。
相和歌辭。烏夜啼:庭樹烏，爾何不向別處棲。夜夜夜半當戶啼。家人把燭出洞戶，驚棲失群飛落樹。一飛直欲飛上天，回回不離舊棲處。未明重繞主人屋，欲下空中黑相觸。風飄雨濕亦不移，君家樹頭多好枝。
相和歌辭。烏夜啼:忽忽南飛返，危弦共怨凄。暗霜移樹宿，殘夜繞枝啼。咽絕聲重敘，愔淫思乍迷。不妨還報喜，誤使玉顏低。
相和歌辭。烏棲曲:姑蘇臺上烏棲時，吳王宮里醉西施。吳歌楚舞歡未畢，青山猶銜半邊日。銀箭金壺漏水多，起看秋月墜江波，東方漸高奈樂何。
相和歌辭。烏棲曲:白馬逐牛車，黃昏入狹斜。柳樹烏爭宿，爭枝未得飛上屋。東房少婦婿從軍，每聽烏啼知夜分。
相和歌辭。烏棲曲:章華宮人夜上樓，君王望月西山頭。夜深宮殿門不鎖，白露滿山山葉墮。
相和歌辭。烏棲曲:西山作宮潮滿池，宮烏曉鳴茱萸枝。吳姬自唱採蓮曲，君王昨夜舟中宿。
相和歌辭。棲烏曲二首:蛾眉曼臉傾城國，鳴環動佩新相識。銀漢斜臨白玉堂，芙蓉行障掩燈光。畫舸雙艚錦為纜，芙蓉花發蓮葉暗。門前月色映橫塘，感郎中夜渡瀟湘。
相和歌辭。莫愁樂:儂居石城下，郎到石城游。自郎石城出，長在石城頭。
相和歌辭。莫愁曲:草生隴阪下，鴉噪城堞頭。何人此城裡，城角栽石榴。青絲系五馬，黃金絡雙牛。白魚駕蓮船，夜作十里游。歸來無人識，暗上沉香樓。羅床倚瑤瑟，殘月傾簾鉤。今日槿花落，明朝梧樹秋。若負平生意，何名作莫愁。
相和歌辭。估客樂:海客乘天風，將船遠行役。譬如雲中鳥，一去無蹤跡。
相和歌辭。估客樂:估客無住著，有利身即行。出門求火伴，入戶辭父兄。父兄相教示，求利莫求名。求名有所避，求利無不營。夥伴相勒縛，賣假莫賣誠。交關少交假，交假本生輕。自茲相將去，誓死意不更。一解市頭語，便無鄉里情。鍮石打臂釧，糯米炊項瓔。歸來村中賣，敲作金玉聲。村中田舍娘，貴賤不敢爭。所費百錢本，已得十倍贏。顏色轉光凈，飲食亦甘馨。子本頻蕃息，貨賂日兼並。求珠駕滄海，採玉上荊衡。北買黨項馬，西擒吐蕃鸚。炎洲布火浣，蜀地錦織成。越婢脂肉滑，奚僮眉眼明。通算衣食費，不計遠近程。經營天下遍，卻到長安城。城中東西市，聞客次第迎。迎客兼說客，多財為勢傾。客心本明黠，聞語心已驚。先問十常侍，次求百公卿。侯家與主第，點綴無不精。歸來始安坐，富與王家勍。市卒酒肉臭，縣胥家舍成。豈惟絕言語，奔走極使令。大兒販材木，巧識梁棟形。小兒販鹽滷，不入州縣徵。一身偃市利，突若截海鯨。鉤距不敢下，下則牙齒橫。生為估客樂，判爾樂一生。爾又生兩子，錢刀何歲平。
相和歌辭。賈客樂:金陵向西賈客多，船中生長樂風波。欲發移船近江口，船頭祭神各澆酒。停杯共說遠行期，入蜀經蠻遠別離。金多眾中為上客，夜夜算緡眠獨遲。秋江初月猩猩語，孤帆夜發滿湘渚。水工持楫防暗灘，直過山邊及前侶。年年逐利西復東，姓名不在縣籍中。農夫稅多長辛苦，棄業長為販賣翁。
相和歌辭。賈客詞:賈客無定游，所游惟利並。眩俗雜良苦，乘時知重輕。心計析秋毫，搖鉤侔懸衡。錐刀既無棄，轉化日已盈。邀福禱波神，施財游化城。妻約雕金釧，女垂貫珠纓。高貲比封君，奇貨通幸卿。趨時鷙鳥思，藏鏹盤龍形。大艑浮通川，高樓次旗亭。行止皆有樂，關梁似無徵。農夫何為者，辛苦事寒耕。
相和歌辭。賈客詞:賈客燈下起，猶言發已遲。高山有疾路，暗行終不疑。寇盜伏其路，猛獸來相追。金玉四散去，空囊委路岐。揚州有大宅，白骨無地歸。少婦當此日，對鏡弄花枝。
相和歌辭。襄陽樂:大堤花月夜，長江春水流。東風正上信，春夜特來游。
相和歌辭。襄陽曲二首:蕙草嬌紅萼，時光舞碧雞。城中美年少，相見白銅鞮。少年襄陽地，來往襄陽城。城中輕薄子，知妾解秦箏。
相和歌辭。襄陽曲:大堤女兒郎莫尋，三三五五結同心。清晨對鏡冶容色，意欲取郎千萬金。
相和歌辭。襄陽曲:襄陽堤路長，草碧楊柳黃。誰家女兒臨夜妝，紅羅帳里有燈光。雀釵翠羽動明釭，欲出不出脂粉香。同居女伴正衣裳，中庭寒月白如霜。賈生十八稱才子，空得門前一斷腸。
相和歌辭。大堤曲:南國多佳人，莫若大堤女。玉床翠羽帳，寶襪蓮花炬。魂處自目成，色授開心許。迢迢不可見，日暮空愁予。
相和歌辭。大堤曲:二八嬋娟大堤女，開爐相對依江渚。待客登樓向水看，邀郎捲幔臨花語。細雨矇矇濕芰荷，巴東商侶掛帆多。自傳芳酒涴紅袖，誰調妍妝回翠蛾。珍簟華燈夕陽後，當爐理瑟矜纖手。月落星微五鼓聲，春風搖蕩窗前柳。歲歲逢迎沙岸間，北人多識綠雲鬟。無端嫁與五陵少，離別煙波傷玉顏。
相和歌辭。大堤曲:漢水臨襄陽，花開大堤暖。佳期大堤下，淚向南雲滿。春風復無情，吹我夢魂散。不見眼中人，天長音信斷。
相和歌辭。大堤曲:妾家住橫塘，紅紗滿桂香。青雲教綰頭上髻，明月與作耳邊釭。蓮風起，江畔春。大堤上，留北人。郎食鯉魚尾，妾食猩猩唇。莫指襄陽道，綠浦歸帆少。今日菖蒲花，明朝楓樹老。
相和歌辭。大堤行:大堤行樂處，車馬相馳突。歲歲春草生，踏青二三月。王孫挾珠彈，游女矜羅襪。攜手今莫同，江花為誰發。
相和歌辭。三洲歌:團圓莫作波中月，潔白莫為枝上雪。月隨波動碎潾潾，雪似梅花不堪折。李娘十六青絲發，畫帶雙花為君結。門前有路輕離別，惟恐歸來舊香滅。
相和歌辭。拔蒲歌:拔蒲來，領郎鏡湖邊。郎心在何處，莫趁新蓮去。拔得無心蒲，問郎看好無。
相和歌辭。楊叛兒:君歌楊叛兒，妾勸新豐酒。何許最關人，烏啼白門柳。烏啼隱楊花，君醉留妾家。博山爐中沉香火，雙咽一氣凌紫霞。
相和歌辭。常林歡:宜城酒熟花覆橋，沙晴綠鴨鳴咬咬。穠桑繞舍麥如尾，幽軋鳴機雙燕巢。馬聲特特荊門道，蠻水揚光色如草。錦薦金爐夢正長，東家呃喔雞鳴早。
相和歌辭。江南弄:江南弄，巫山連楚夢，行雨行雲幾相送。瑤軒金谷上春時，玉童仙女無見期。紫露香煙眇難托，清風明月遙相思。遙相思，草徒綠，為聽雙飛鳳凰曲。
相和歌辭。江南弄:江中綠霧起涼波，天上迭山獻紅嵯峨。水風浦雲生老竹，渚暝蒲帆如一幅。鱸魚千頭酒百斛，酒中倒卧南山綠。吳歈越吟未終曲，江上團團帖寒玉。
相和歌辭。採蓮曲:玉漵花紅發，金塘水碧流。相逢畏相失，並著採蓮舟。
相和歌辭。採蓮曲:妾家越水邊，搖艇入江煙。既覓同心侶，復採同心蓮。折藕絲能脆，開花葉正圓。春歌弄明月，歸棹落花前。
相和歌辭。採蓮曲:若耶溪邊採蓮女，笑隔荷花共人語。日照新妝水底明，風飄香袖空中舉。岸上誰家游冶郎，三三五五映垂楊。紫騮嘶入落花去，見此踟躕空斷腸。
相和歌辭。採蓮曲:稽山罷霧鬱嵯峨，鏡水無風也自波。莫言春度芳菲盡，別有中流採芰荷。
相和歌辭。採蓮曲三首:吳姬越艷楚王妃，爭弄蓮舟水濕衣。來時浦口花迎入，採罷江頭月送歸。荷葉羅裙一色裁，芙蓉向臉兩邊開。亂入池中看不見，聞歌始覺有人來。越女作桂舟，還將桂為楫。湖上水渺漫，清江初可涉。摘取芙蓉花，莫摘芙蓉葉。將歸問夫婿，顏色何如妾。
相和歌辭。採蓮曲二首:雖聽採蓮曲，詎識採蓮心。漾楫愛花遠，回船愁浪深。煙生極浦色，日落半江陰。同侶憐波靜，看妝墮玉簪。涔陽女兒花滿頭，毿毿同泛木蘭舟。春風日暮南湖裡，爭唱菱歌不肯休。
相和歌辭。採蓮曲:淺渚荷花繁，深塘菱葉疏。獨往方自得，恥邀淇上姝。廣江無術阡，大澤絕方隅。浪中海童語，流下鮫人居。春雁時隱舟，新荷復滿湖。採採乘日暮，不思賢與愚。
相和歌辭。採蓮曲二首:弄舟去曷來南塘水，荷葉映身摘蓮子。暑衣清凈鴛鴦喜，作浪舞花驚不起。殷勤護惜纖纖指，水菱初熟多新刺。採蓮去曷來水無風，蓮潭如鏡松如龍。夏衫短袖交斜紅，艷歌笑鬥新芙蓉，戲魚住聽蓮花東。
相和歌辭。採蓮曲:秋江岸邊蓮子多，採蓮女兒憑船歌。青房圓實齊戢戢，爭前競折蕩漾波。試牽綠莖下尋藕，斷處絲多刺傷手。白練束腰袖半捲，不插玉釵妝梳淺。船中未滿度前洲，借問誰家家住遠。歸時共待暮潮上，自弄芙蓉還蕩槳。
相和歌辭。採蓮曲:菱葉縈波荷颭風，荷花深處小船通。逢郎欲語低頭笑，碧玉搔頭落水中。
相和歌辭。採蓮曲:越江女，越江蓮，齊菡萏，雙嬋娟。嬉游向何處，採摘且同船。浩唱發容與，清波生漪漣。時逢島嶼泊，幾共鴛鴦眠。襟袖既盈溢，馨香亦相傳。薄暮歸去來，苧羅生碧煙。
相和歌辭。採蓮歸:採蓮歸，綠水芙蓉衣，秋風起浪鳧雁飛。桂棹蘭橈下長浦，羅裙玉腕搖輕櫓。葉嶼花潭極望平，江謳越吹相思苦。相思苦，佳期不可駐。塞外徵夫猶未還，江南採蓮今已暮。今已暮，摘蓮花，今渠那必盡倡家。官道城南把桑葉，何如江上採蓮花。蓮花復蓮花，花葉何重迭。葉翠本羞眉，花紅強如頰。佳人不茲期，悵望別離時。牽花憐共蒂，折藕愛連絲。故情何處所，新物徒華滋。不惜南津交佩解，還羞北海雁書遲。採蓮歌有節，採蓮夜未歇。正逢浩蕩江上風，又值徘徊江上月。蓮浦夜相逢，吳姬越女何豐茸。共問寒江千裡外，徵客關山更幾重。
相和歌辭。採蓮女:採蓮女，採蓮舟，春日春江碧水流。蓮衣承玉釧，蓮刺罥銀鉤。薄暮斂容歌一曲，氛氳香氣滿汀洲。
相和歌辭。湖邊採蓮婦:小姑織白紵，未解將人語。大嫂採芙蓉，溪湖千萬重。長兄行不在，莫使外人逢。願學秋胡婦，真心比古松。
相和歌辭。張靜婉採蓮曲:蘭膏墜發紅玉春，燕釵拖頸拋盤雲。城西楊柳向嬌晚，門前溝水波潾潾。麒麟公子朝天客，佩馬璫璫度春陌。掌中無力舞衣輕，翦斷鮫綃破春碧。抱月飄煙一尺腰，麝臍龍髓憐嬌饒。秋羅拂衣碎光動，露重花多香不銷。鸂鶒膠膠塘水滿，綠萍如粟蓮莖短。一夜西風送雨來，粉痕零落愁紅淺。船頭折藕絲暗牽，藕根蓮子相留連。郎心似月月易缺，十五十六清光圓。
相和歌辭。鳳笙曲:憶昔王子晉，鳳笙游雲空。揮手弄白日，安能戀青宮。豈無嬋娟子，結念羅帳中。憐壽不貴色，身世兩無窮。
相和歌辭。鳳吹笙曲:仙人十五愛吹笙，學得昆丘彩鳳鳴。始聞煉氣餐金液，復道朝天赴玉京。玉京迢迢幾千里，鳳笙去去無邊已。欲嘆離聲發絳唇，更嗟別調流纖指。此時惜別詎堪聞，此地相看未忍分。重吟真曲和清吹，卻奏仙歌響綠雲。綠雲紫氣向函關，訪道應尋緱氏山。莫學吹笙王子晉，一遇浮丘斷不還。
相和歌辭。採菱曲:濁水菱葉肥，清水菱葉鮮。義不游濁水，志士多苦言。潮沒具區藪，潦深雲夢田。朝隨北風去，暮逐南風還。浦口多漁家，相與邀我船。飯稻以終日，羹蒓將永年。方冬水物窮，又欲休山樊。盡室相隨從，所貴無憂患。
相和歌辭。採菱行:白馬湖平秋日光，紫菱如錦彩鸞翔。蕩舟游女滿中央，採菱不顧馬上郎。爭多逐勝紛相向，時轉蘭橈破輕浪。長鬟弱袂動參差，釵影釧文浮蕩漾。笑語哇咬顧晚暉，蓼花綠岸扣舷歸。歸來共到市橋步，野蔓系船萍滿衣。家家竹樓臨廣陌，下有連檣多估客。攜觴薦芰夜經過，醉踏大堤相應歌。屈平祠下沅江水，月照寒波白煙起。一曲南音此地聞，長安北望三千里。
相和歌辭。陽春歌:長安白日照春空，綠楊結煙桑裊風。披香殿前花始紅，流芳發色繡戶中。繡戶中，相經過，飛燕皇后輕身舞，紫宮夫人絕世歌。聖君三萬六千日，歲歲年年奈樂何。
相和歌辭。陽春曲:雲母空窗曉煙薄，香昏龍氣凝輝閣。霏霏霧雨杏花天，簾外春威著羅幕。曲欄伏檻金麒麟，沙苑芳郊連翠茵。廄馬何能嚙芳草，路人不敢隨流塵。
相和歌辭。陽春曲:紫錦紅囊香滿風，金鸞玉軾搖丁冬。沙鷗白羽翦晴碧，野桃紅艷燒春空。芳草綿延鎖平地，壟蝶雙雙舞幽翠。鳳叫龍吟白日長，落花聲底仙娥醉。
相和歌辭。陽春曲:為口莫學阮嗣宗，不言是非非至公。為手須似朱雲輩，折檻英風至今在。男兒結發事君親，須斅前賢多慷慨。歷數雍熙房與杜，魏公姚公宋開府。盡向天上仙宮閑處坐，何不卻辭上帝下下土，忍見蒼生苦苦苦。
相和歌辭。朝雲引:郎大家宋氏巴西巫峽指巴東，朝雲觸石上朝空。巫山巫峽高何已，行雨行雲一時起。一時起，三春暮，若言來，且就陽台路。
相和歌辭。上雲樂:金天之西，白日所沒。康老胡雛，生彼月窟。巉岩儀容，戌削風骨。碧玉炅炅雙目瞳，黃金拳拳兩鬢紅。華蓋垂下睫，嵩岳臨上唇。不睹譎詭貌，豈知造化神。大道是文康之嚴父，元氣乃文康之老親。撫頂弄盤古，推車轉天輪。雲見日月初生時，鑄冶火精與水銀。陽烏未出谷，顧兔半藏身。女媧戲黃土，團作愚下人。散在六合間，矇矇若沙塵。生死了不盡，誰明此胡是仙真。西海栽若木，東溟植扶桑。別來幾多時，枝葉萬里長。中國有七聖，半路頹鴻荒。陛下應運起，龍飛入咸陽。赤眉立盆子，白水興漢光。叱吒四海動，洪濤為簸揚。舉足蹋紫微，天關自開張。老胡感至德，東來進仙倡。五色師子，九苞鳳凰。是老胡雞犬，鳴舞飛帝鄉。淋漓颯沓，進退成行。能胡歌，獻漢酒，跪雙膝，並兩肘，散花指天舉素手。拜龍顏，獻聖壽，北鬥戾，南山摧。天子九九八十一萬歲，長傾萬歲杯。
相和歌辭。上雲樂:飛香走紅滿天春，花龍盤盤上紫雲。三千宮女列金屋，五十弦瑟海上聞。大江碎碎銀沙路，嬴女機中斷煙素。斷煙素，縫舞衣，八月一日君前舞。
相和歌辭。鳳台曲:鳳台何逶迤，嬴女管參差。一旦彩雲至，身去無還期。遺曲此臺上，世人多學吹。一吹一落淚，至今憐玉姿。
相和歌辭。鳳台曲:嘗聞秦帝女，傳得鳳凰聲。是日逢仙子，當時別有情。人吹彩簫去，天借綠雲迎。曲在身不返，空餘弄玉名。
相和歌辭。鳳凰曲:嬴女吹玉簫，吟弄天上春。青鸞不獨去，更有攜手人。影滅彩雲斷，遺聲落西秦。
相和歌辭。君道曲:大君若天覆，廣運無不至。軒後爪牙常先太山稽，如心之使臂。小白鴻翼於夷吾，劉葛魚水本無二。土扶可成牆，積德為厚地。
舞曲歌辭。吳俞兒舞歌。劍俞:枝月喉，棹霜脊，北鬥離離在寒碧。龍魂清，虎尾白，秋照海心同一色。纛影吒沙乾影側。神豪發直，四睨之人股佶慄，欲定不定定不得。舂牘殘，兒且止，狄胡有膽大如山，怖亦死。
舞曲歌辭。吳俞兒舞歌。矛俞:手盤風，頭背分，電光戰扇，欲刺敲心留半線。纏肩繞脰縖合，眩旋，卓植赴列，奪避中節。前沖函禮穴，上指孛彗滅，與君一用來有截。
舞曲歌辭。吳俞兒舞歌。弩俞:牛來開弦，人為置鏃。捩機關，迸山谷。鹿駭澀，隼擊遲。析毫中睫，洞腋分龜。達堅壘，殘雄師，可以冠猛樂壯曲。抑揚蹈厲，有裂犀兕之氣者非公與。
舞曲歌辭。東海有勇婦:梁山感杞妻，慟器為之傾。金石忽暫開，都由激深情。東海有勇婦，何慚蘇子卿。學劍越處子，超騰若流星。捐軀報夫仇，萬死不顧生。白刃耀素雪，蒼天感精誠。十步兩躩躍，三呼一交兵。斬首掉國門，蹴踏五藏行。割此伉儷憤，粲然大義明。北海李使君，飛章奏天庭。舍罪警風俗，流芳播滄瀛。志在列女籍，行帛已光榮。淳於免詔獄，漢主為緹縈。津妾一棹歌，脫父於嚴刑。十子若不肖，不如一女英。豫讓斬空衣，有心竟無成。要離殺慶忌，壯夫素所輕。妻子亦何辜，焚之買虛名。豈如東海婦，事立獨揚名。
舞曲歌辭。章和二年中鼙舞曲:雲蕭索，風拂拂，麥芒如慧黍和粟。關中父老百領襦，關東吏人乏詬租。健犢春耕土膏黑，菖蒲叢叢沿水脈。殷勤為我下田鉏，百錢攜賞絲桐客。游春漫光塢花白，野林散香神降席。拜神得壽獻天子，七星貫斷姮娥死。
舞曲歌辭。公莫舞歌:方花古礎排九楹，刺豹淋血盛銀罌。華筵鼓吹無桐竹，長刀直立割鳴箏。橫楣粗錦生紅緯，日炙錦嫣王未醉。腰下三看寶玦光，項莊掉箭攔前起。材官小臣公莫舞，座上真人赤龍子。芒碭雲瑞抱天回，咸陽王氣清如水。鐵樞鐵楗重束關，大旗五丈撞雙環。漢王今日須秦印，絕臏刳腸臣不論。
舞曲歌辭。拂舞辭:吳娥聲絕天，空雲閑裴回。門外滿車馬，亦須生綠苔。尊有烏程酒，勸君千萬壽。全勝漢武錦樓上，曉望晴寒飲花露。東方日不破，天光無老時。丹成作蛇乘白霧，千年重化玉井龜。從蛇作龜二千載。吳堤綠草年年在。背有八卦稱神仙，邪鱗頑甲滑腥涎。
舞曲歌辭。白鳩辭:鏗鳴鐘，考朗鼓。歌白鳩，引拂舞。白鳩之白誰與鄰，霜衣雪襟誠可珍。含哺七子能平均。食不咽，性安馴。首農政，鳴陽春。天子刻玉杖，鏤形賜耆人。白鷺亦白非純真，外潔其色心匪仁。闕五德，無司晨，胡為啄我葭下之紫鱗。鷹鸇雕鶚，貪而好殺。鳳凰雖大聖，不願以為臣。
舞曲歌辭。獨漉篇:獨漉水中泥，水濁不見月。不見月尚可，水深行人沒。越鳥從南來，胡鷹亦北度。我欲彎弓向天射，惜其中道失歸路。落葉別樹，飄零隨風。客無所托，悲與此同。羅帷舒捲，似有人開。明月直入，無心可猜。雄劍掛壁，時時龍鳴。不斷犀象，繡澀苔生。國恥未雪，何由成名。神鷹夢澤，不顧鴟鳶。為君一擊，摶鵬九天。
舞曲歌辭。獨漉歌:獨獨漉漉，鼠食貓肉。烏日中，鶴露宿，黃河水直人心曲。
舞曲歌辭。白紵辭二首:洛陽梨花落如霰，河陽桃葉生復齊。坐恐玉樓春欲盡，紅綿粉絮裛妝啼。董賢女弟在椒風，窈窕繁華貴後宮。璧帶金釭皆翡翠，一朝零落變成空。
舞曲歌辭。白紵辭二首:玉纓翠佩雜輕羅，香汗微漬朱顏酡。為君起唱白紵歌，清聲裊雲思繁多，凝笳哀琴時相和。金壺半傾芳夜促，梁塵霏霏暗紅燭。令君安坐聽終曲，墜葉飄花難再復。躡珠履，步瓊筵。輕身起舞紅燭前，芳姿艷態妖且妍。回眸轉袖暗催弦，涼風蕭蕭流水急。月華泛艷紅蓮濕，牽裙攬帶翻成泣。
舞曲歌辭。白紵辭:揚清歌，發皓齒，北方佳人東鄰子。且吟白紵停淥水，長袖拂面為君起。寒雲夜捲霜海空，胡風吹天飄塞鴻。玉顏滿堂樂未終，館娃日落歌吹朦。月寒江清夜沉沉，美人一笑千黃金，垂羅舞榖揚哀音。郢中白雪且莫吟，子夜吳歌動君心。動君心，冀君賞，願作天池雙鴛鴦，一朝飛去青雲上。吳刀翦彩縫舞衣，明妝麗服奪春輝，揚眉轉袖若雪飛。傾城獨立世所稀，激楚結風醉忘歸。高堂月落燭已微，玉釵掛纓君莫違。
舞曲歌辭。白紵歌二首:天河漫漫北鬥粲，宮中烏啼知夜半。新縫白紵舞衣成，來遲邀得吳王迎。低鬟轉面掩雙袖，玉釵浮動秋風生。酒多夜長夜未曉，月明燈光兩相照，後庭歌聲更窈窕。館娃宮中春日暮，荔枝木瓜花滿樹。城頭烏棲休擊鼓，青娥彈瑟白紵舞。夜天憧憧不見星，宮中火照西江明。美人醉起無次第，墮釵遺佩滿中庭。此時但願可君意，回晝為宵亦不寐，年年奉君君莫棄。
舞曲歌辭。白紵歌:皎皎白紵白且鮮，將作春衫稱少年。裁縫長短不能定，自持刀尺向姑前。復恐蘭膏污纖指，常遣傍人收墮珥。衣裳著時寒食下，還把玉鞭鞭白馬。
舞曲歌辭。白紵歌:翠帷雙捲出傾城，龍劍破匣霜月明。朱唇掩抑悄無聲，金簧玉磬宮中生。下沉秋水激太清，天高地迥凝日晶，羽觴蕩漾何事傾。
舞曲歌辭。冬白紵歌:吳宮夜長宮漏款，簾幕四垂燈焰暖。西施自舞王自管，雪紵翻翻鶴翎散，促節牽繁舞腰懶。舞腰懶，王罷飲，蓋覆西施鳳花錦，身作匡床臂為枕。朝佩擬擬王晏寢，酒醒閽報門無事。子胥死後言為諱，近王之臣諭王意。共笑越王窮惴惴，夜夜抱冰寒不睡。
舞曲歌辭。霓裳辭十首:弟子部中留一色，聽風聽水作霓裳。散聲未足重來授，直到床前見上皇。中管五弦初半曲，遙教合上隔簾聽。一聲聲向天頭落，效得仙人夜唱經。自直梨園得出稀，更番上曲不教歸。一時跪拜霓裳徹，立地階前賜紫衣。旋翻新譜聲初足，除卻梨園未教人。宣與書家分手寫，中官走馬賜功臣。伴教霓裳有貴妃，從初直到曲成時。日長耳里聞聲熟，拍數分毫錯總知。弦索扌從扌從隔彩雲，五更初發一山聞。武皇自送西王母，新換霓裳月色裙。敕賜宮人澡浴回，遙看美女院門開。一山星月霓裳動，好字先從殿里來。傳呼法部按霓裳，新得承恩別作行。應是貴妃樓上看，內人舁下彩羅箱。朝元閣上山風起，夜聽霓裳玉露寒。宮女月中更替立，黃金梯滑並行難。知向華清年月滿，山頭山底種長生。去時留下霓裳曲，總是離宮別館聲。
舞曲歌辭。柘枝詞:將軍奉命即須行，塞外領強兵。聞道烽煙動，腰間寶劍匣中鳴。
舞曲歌辭。柘枝詞三首:同營三十萬，震鼓伐西羌。戰血粘秋草，徵塵攪夕陽。歸來人不識，帝里獨戎裝。懸軍徵拓羯，內地隔蕭關。日色昆侖上，風聲朔漠間。何當千萬騎，颯颯貳師還。意氣成功日，春風起絮天。樓台新邸第，歌舞小嬋娟。急破催搖曳，羅衫半脫肩。
舞曲歌辭。屈柘詞:楊柳縈橋綠，玫瑰拂地紅。繡衫金騕袤，花髻玉瓏璁。宿雨香潛潤，春流水暗通。畫樓初夢斷，晴日照湘風。
琴曲歌辭。白雪歌:列鼎佩金章，淚眼看風枝。卻思食藜藿，身作屠沽兒。負米無遠近，所希升鬥歸。為人無貴賤，莫學雞狗肥。斯言如不忘，別更無光輝。斯言如或忘，即安用人為。
琴曲歌辭。湘妃:帝子不可見，秋風來暮思。嬋娟湘江月，千載空蛾眉。
琴曲歌辭。湘妃:筠竹千年老不死，長伴秦娥蓋湘水。蠻娘吟弄滿寒空，九山靜綠淚花紅。離鸞別鳳煙梧中，巫雲蜀雨遙相通。幽愁秋氣上青楓，涼夜波間吟古龍。
琴曲歌辭。湘妃怨:南巡竟不返，帝子怨逾積。萬里喪蛾眉，瀟湘水空碧。冥冥荒山下，古廟收貞魄。喬木深青春，清光滿瑤席。搴芳徒有薦，靈意殊脈脈。玉佩不可親，裴回煙波夕。
琴曲歌辭。湘妃怨:二妃怨處雲沉沉，二妃哭處湘水深。商人酒滴廟前草，蕭颯風生斑竹林。
琴曲歌辭。湘妃列女操:有虞夫人哭虞後，淑女何事又傷離。竹上淚跡生不盡，寄哀雲和五十絲。雲和經奏鈞天曲，乍聽寶琴遙嗣續。三湘測測流急綠，秋夜露寒蜀帝飛。楓林月斜楚臣宿，更疑川宮日黃昏。暗攜女手殷勤言，環佩玲瓏有無間。終疑既遠雙悄悄，蒼梧舊雲豈難召，老猿心寒不可嘯。目眄眄兮意蹉跎，魂騰騰兮驚秋波。曲一盡兮憶再奏，眾弦不聲且如何。
琴曲歌辭。湘夫人:楓葉下秋渚，二妃愁渡湘。疑山空杳藹，何處望君王。日落水雲里，油油心自傷。
琴曲歌辭。湘夫人:九嶷日已暮，三湘雲復愁。窅藹羅袂色，潺湲江水流。佳期來北渚，捐玦在芳洲。
琴曲歌辭。湘夫人:娥眉對湘水，遙哭蒼梧間。萬乘既已歿，孤舟誰忍還。至今楚山上，猶有淚痕斑。南有涔陽路，渺渺多新愁。昔神降回時，風波江上秋。彩雲忽無處，碧水空安流。
琴曲歌辭。岐山操:我家於豳，自我先公。伊我承緒，敢有不同。今狄之人，將土我疆。民為我戰，誰使死傷。彼岐有岨，我往獨處。人莫餘追，無思我悲。
琴曲歌辭。履霜操:父兮兒寒，母兮兒飢。兒罪當笞，逐兒何為。兒在中野，以宿以處。四無人聲，誰與兒語。兒寒何衣，兒飢何食。兒行於野，履霜以足。母生眾兒，有母憐之。獨無母憐，兒寧不悲。
琴曲歌辭。雉朝飛操:麥隴青青三月時，白雉朝飛挾兩雌。錦衣綺翼何離礻徙，犢牧採薪感之悲。春天和，白日暖，啄食飲泉勇氣滿，爭雄鬥死繡頸斷。雉子班奏急管弦，心傾美酒盡玉碗。枯楊枯楊爾生荑，我獨七十而孤棲。彈弦寫恨意不盡，瞑目歸黃泥。
琴曲歌辭。雉朝飛操:雉之飛，於朝日。群雌孤雄，意氣橫出。當東而西，當啄而飛。隨飛隨啄，群雌粥粥。嗟我雖人，曾不如彼雉雞。生身七十年，無一妾與妃。
琴曲歌辭。雉朝飛操:朝陽隴東泛暖景，雙啄雙飛雙顧影。朱冠錦襦聊日整，漠漠霧中如衣絅。傷心盧女弦，七十老翁長獨眠。雄飛在草雌在田，衷腸結憤氣呵天。聖人在上心不偏，翁得女妻甚可憐。
琴曲歌辭。思歸引:重重作閨清旦鐍，兩耳深聲長不徹。深宮坐愁百年身，一片玉中生憤血。焦桐罷彈絲自絕，漠漠暗魂愁夜月。故鄉不歸誰共穴，石上作蒲蒲九節。
琴曲歌辭。猗蘭操:蘭之猗猗，揚揚其香。不採而佩，於蘭何傷。今天之旋，其曷為然。我行四方，以日以年。雪霜貿貿，薺麥之茂。子如不傷，我不爾覯。薺麥之茂，薺麥之有。君子之傷，君子之守。
琴曲歌辭。幽蘭:幽植眾能知，貞芳只暗持。自無君子佩，未是國香衰。白露沾長早，青春每到遲。不知當路草，芳馥欲何為。
琴曲歌辭。將歸操:秋之水兮其色幽幽，我將濟兮不得其由。涉其淺兮石嚙我足，乘其深兮龍入我舟。我濟而悔兮將安歸尤。歸乎歸乎，無與石鬥兮無應龍求。
琴曲歌辭。龜山操:龜之氣兮不能雲雨，龜之木卉兮不中梁柱，龜之大兮只以奄魯。知將隳兮哀莫餘伍，周公有鬼兮嗟餘歸輔。
琴曲歌辭。殘形操:有獸維狸兮我夢得之，其身孔明兮而頭不知。吉凶何為兮覺坐而思，巫咸上天兮識者其誰。
琴曲歌辭。雙燕離:雙燕復雙燕，雙飛令人羡。玉樓珠閣不獨棲，金窗繡戶長相見。柏梁失火去，因入吳王宮。吳宮又焚蕩，雛盡巢亦空。憔悴一身在，孀雌憶故雄。雙飛難再得，傷我寸心中。
琴曲歌辭。列女操:梧桐相待老，鴛鴦會雙死。貞婦貴殉夫，捨生亦如此。波瀾誓不起，妾心井中水。
琴曲歌辭。別鵠操:雄鵠銜枝來，雌鵠啄泥歸。巢成不生子，大義當乖離。江漢水之大，鵠身鳥之微。更無相逢日，安可相隨飛。
琴曲歌辭。別鶴:海鶴一為別，高程方杳然。影搖江海路，思結瀟湘天。皎然仰白日，真姿棲紫煙。含情九霄際，顧侶五雲前。遐心屬清都，凄響激朱弦。超搖間雲雨，迢遞各山川。東南信多水，會合當有年。雄飛戾冥寞，此意何由傳。
琴曲歌辭。別鶴:主人一去池水絕，池鶴散飛不相別。青天漫漫碧海重，知向何山風雪中。萬里雖然音影在，向心終是死生同。池邊巢破松樹死，樹頭年年烏生子。
琴曲歌辭。別鶴:雙鶴出雲溪溪，分飛各自迷。空巢在松杪，折羽落江泥。尋水終不飲，逢林亦未棲。別離應易老，萬里兩凄凄。
琴曲歌辭。別鶴:分飛共所從，六翮勢摧風。聲斷碧雲外，影孤明月中。青田歸路遠，月桂舊巢空。矯翼知何處，天涯不可窮。
琴曲歌辭。走馬引:我有辭鄉劍，玉鋒堪截雲。襄陽走馬客，意氣自生春。朝嫌劍光靜，暮嫌劍花冷。能持劍向人，不解持照身。
琴曲歌辭。昭君怨:明妃風貌最娉婷，合在椒房應四星。只得當年備宮掖，何曾專夜奉幃屏。見疏從道迷圖畫，知屈那教配虜庭。自是君恩薄如紙，不須一向恨丹青。
琴曲歌辭。昭君怨二首:萬里邊城遠，千山行路難。舉頭惟見月，何處是長安。漢庭無大議，戎虜幾先和。莫羡傾城色，昭君恨最多。
琴曲歌辭。昭君怨:自古無和親，貽災到妾身。胡風嘶去馬，漢月弔行輪。衣薄狼山雪，妝成虜塞春。回看父母國，生死畢胡塵。
琴曲歌辭。明妃怨:漢國明妃去不還，馬駝弦管向陰山。匣中縱有菱花鏡，羞對單於照舊顏。
琴曲歌辭。蔡氏五弄。游春曲二首:萬樹江邊杏，新開一夜風。滿園深淺色，照在綠波中。上苑何窮樹，花開次第新。香車與絲騎，風靜亦生塵。
琴曲歌辭。蔡氏五弄。游春辭二首:曲江絲柳變煙條，寒骨冰隨暖氣銷。才見春光生綺陌，已聞清樂動雲韶。經過柳陌與桃蹊，尋逐風光著處迷。鳥度時時沖絮起，花繁袞袞壓枝低。
琴曲歌辭。蔡氏五弄。游春辭三首:晚游臨碧殿，日上望春亭。芳樹羅仙仗，晴山展翠屏。一夜好風吹，新花一萬枝。風前調玉管，花下簇金羈。閶闔春風起，蓬萊雪水消。相將折楊柳，爭取最長條。
琴曲歌辭。蔡氏五弄。淥水曲:淥水明秋月，南湖採白蘋。荷花嬌欲語，愁殺蕩舟人。
琴曲歌辭。蔡氏五弄。淥水辭:今宵好風月，阿侯在何處。為有傾城色，翻成足愁苦。東湖採蓮葉，南湖拔蒲根。未持寄小姑，且持感愁魂。
琴曲歌辭。蔡氏五弄。幽居弄:苔衣生，花露滴，月入西林蕩東壁。扣商占角兩三聲，洞戶溪窗一冥寂。獨去滄洲無四鄰，身嬰世網此何身。關情命曲寄惆悵，久別江南山裡人。
琴曲歌辭。蔡氏五弄。秋思二首:春陽如昨日，碧樹鳴黃鸝。蕪然蕙草暮，颯爾涼風吹。天秋木葉下，月冷莎雞悲。坐愁群芳歇，白露凋華滋。閼氏黃葉落，妾望白登臺。月出碧雲斷，蟬聲秋色來。胡兵沙塞合，漢使玉關回。徵客無歸日，空悲蕙草摧。
琴曲歌辭。蔡氏五弄。秋思二首:胡風吹雁翼，遠別無人鄉。君近雁來處，幾回斷君腸。昔奉千日書，撫心怨星霜。無書又千日，世路重茫茫。燕國有佳麗，蛾眉富春光。自然君歸晚，花落君空堂。君其若不然，歲晚雙鴛鴦。顧兔蝕殘月，幽光不如星。女兒晚事夫，顏色同秋螢。秋日邊馬思，武夫不遑寧。燕歌易水怨，劍舞蛟龍腥。風折連枝樹，水翻無蒂萍。立身多戶門，何必燕山銘。生世不如鳥，雙雙比翼翎。季秋天地間，萬物生意足。我憂長於生，安得及草木。試從古人願，致酒歌秉燭。燕趙皆世人，詎能長似玉。俯憐老期近，仰視日車速。蕭颯御風君，魂夢願相逐。百年夜銷半，端為垂纓束。
琴曲歌辭。蔡氏五弄。秋思:靜與懶相偶，年將衰共催。前途歡不集，往事恨空來。晝景委紅葉，月華鋪綠苔。沉思更何有，結坐玉琴哀。
琴曲歌辭。蔡氏五弄。秋思:身病時亦危，逢秋多慟哭。風波一搖蕩，天地幾翻覆。孤螢出荒池，落葉穿破屋。勢利長草草，何人訪幽獨。
琴曲歌辭。飛龍引二首:黃帝鑄鼎於荊山，煉丹砂，丹砂成黃金。騎龍飛上太清家，雲愁海思令人嗟。宮中彩女顏如花，飄然揮手凌紫霞。從風縱體登鑾車。登鑾車，侍軒轅，遨游青天中，其樂不可言。鼎湖流水清且閑，軒轅去時有弓劍。古人傳道留其間，後宮嬋娟多花顏。乘鸞飛煙亦不還，騎龍攀天造天關。造天關，聞天語，長雲河車載玉女。載玉女，過紫皇，紫皇乃賜白兔所搗之藥，後天而老凋三光。下視瑤池見王母，蛾眉蕭颯如秋霜。
琴曲歌辭。烏夜啼引:秦烏啼啞啞，夜啼長安吏人家。吏人得罪囚在獄，傾家賣產將自贖。少婦起聽夜啼烏，知是官家有赦書。下床心喜不重寐，未明上堂賀舅姑。少婦語啼烏，汝啼慎勿虛。借汝庭樹作高巢，年年不令傷爾雛。
琴曲歌辭。宛轉歌:郎大家宋氏風已清，月朗琴復鳴。掩抑非千態，殷勤是一聲。歌宛轉，宛轉和且長。願為雙鴻鵠，比翼共翱翔。日已暮，長檐鳥應度。此時望君君不來，此時思君君不顧。歌宛轉，宛轉那能異棲宿。願為形與影，出入恆相逐。
琴曲歌辭。宛轉歌二首:星參差，月二八，燈五枝。黃鶴瑤琴將別去，芙蓉羽帳惜空垂。歌宛轉，宛轉恨無窮。願為波與浪，俱起碧流中。曉將近，黃姑織女銀河盡。九華錦衾無復情，千金寶鏡誰能引。歌宛轉，宛轉傷別離。願作楊與柳，同向玉窗垂。
琴曲歌辭。宛轉行:華屋重翠幄，綺席雕象床。遠漏微更疏，薄衾中夜涼。爐氳暗裴回，寒燈背斜光。妍姿結宵態，寢臂幽夢長。宛轉復宛轉，憶憶更未央。
琴曲歌辭。王敬伯歌:妾本舟中客，聞君江上琴。君初感妾嘆，妾亦感君心。遂出合歡被，同為交頸禽。傳杯惟畏淺，接膝猶嫌遠。侍婢奏箜篌，女郎歌宛轉。宛轉怨如何，中庭霜漸多。霜多葉可惜，昨日非今夕。徒結萬里歡，終成一宵客。王敬伯，淥水青山從此隔。
琴曲歌辭。三峽流泉歌:妾家本住巫山雲，巫山流水常自聞。玉琴彈出轉寥夐，直似當時夢中聽。三峽流泉幾千里，一時流入深閨里。巨石奔崖指下生，飛波走浪弦中起。初疑噴涌含雷風，又似嗚咽流不通。回湍曲瀨勢將盡，時復滴瀝平沙中。憶昔阮公為此曲，能使仲容聽不足。一彈既罷復一彈，願似流泉鎮相續。
琴曲歌辭。風入松歌:西嶺松聲落日秋，千枝萬葉風颼飀。美人援琴弄成曲，寫得松間聲斷續。聲斷續，清我魂，流波壞陵安足論。美人夜坐月明裡，含少商兮照清徵。風何凄兮飄鳳脊，攪寒松兮又夜起。夜未央，曲何長，金徽更促聲泱泱。何人此時不得意，意苦弦悲聞客堂。
琴曲歌辭。秋風引:何處秋風至，蕭蕭送雁群。朝來入庭樹，孤客最先聞。
琴曲歌辭。明月引:洞庭波起兮鴻雁翔，風瑟瑟兮野蒼蒼。浮雲捲靄，明月流光。荊南兮趙北，碣石兮瀟湘。澄清規於萬里，照離思於千行。橫桂枝於西第，繞菱花於北堂。高樓思婦，飛蓋君王。文姬絕域，侍子他鄉。見胡鞍之似練，知漢劍之如霜。試登高而極目，莫不變而回腸。
琴曲歌辭。明月歌:梅花雪白柳葉黃，雲霧四起月蒼蒼，箭水泠泠刻漏長。揮玉指，拂羅裳，為君一奏楚明光。
琴曲歌辭。綠竹引:青溪綠潭潭水側，修竹嬋娟同一色。徒生仙實鳳不游，老死空山人詎識。妙年秉願逃俗紛，歸卧嵩丘弄白雲。含情傲慰心目，何可一日無此君。
琴曲歌辭。山人勸酒:蒼蒼雲松，落落綺皓。春風爾來為阿誰，胡蝶忽然滿芳草。秀眉霜雪顏桃花，骨青髓綠長美好。稱是秦時避世人，勸酒相歡不知老。各守兔鹿志，恥隨龍虎爭。欻起佐太子，漢王乃復驚。顧謂戚夫人，彼翁羽翼成。歸來南山下，泛若雲無情。舉觴酹巢由，洗耳何獨清。浩歌望嵩岳，意氣還相傾。
琴曲歌辭。幽澗泉:拂彼白石，彈吾素琴。幽澗愀兮流泉深，善手明徽高張清。心寂歷似千古，松颼飀兮萬尋。中見愁猿弔影而危處兮，叫秋木而長吟。客有哀時失志而聽者，淚淋浪以沾襟。乃緝商綴羽，潺湲成音。吾但寫聲發情於妙指，殊不知此曲之古今。幽澗泉，鳴深林。
琴曲歌辭。龍宮操:龍宮月明光參差，精衛銜石東飛時，鮫人織綃採藕絲。翻江倒海傾吳蜀，漢女江妃杳相續，龍王宮中水不足。
琴曲歌辭。飛鳶操:鳶飛杳杳青雲里，鳶鳴蕭蕭風四起。旗尾飄揚勢漸高，箭頭砉劃聲相似。長空悠悠霽日懸，六翮不動凝飛煙。游鵾翔雁出其下，慶雲清景相迴旋。忽聞飢烏一噪聚，瞥下雲中爭腐鼠。騰音礪吻相喧呼，仰天大嚇疑鴛雛。畏人避犬投高處，俯啄無聲猶屢顧。青鳥自愛玉山禾，仙禽徒貴華亭露。樸木敕危巢向暮時，毰毸飽腹蹲枯枝。游童挾彈一麾肘，臆碎羽分人不悲。天生眾禽各有類，威鳳文章在仁義。鷹隼儀形螻蟻心，雖能戾天何足貴。
琴曲歌辭。升仙操:嬴女去秦宮，瓊簫生碧空。鳳台閉煙霧，鸞吹飄天風。復聞周太子，亦遇浮丘公。叢簧發仙弄，輕舉紫霞中。濁世不久住，清都路何窮。一去霄漢上，世人那得逢。
琴曲歌辭。司馬相如琴歌:鳳兮鳳兮非無凰，山重水闊不可量。梧桐結陰在朝陽，濯羽弱水鳴高翔。
琴曲歌辭。霍將軍:長安甲第高入雲，誰家居住霍將軍。日晚朝回擁賓從，路傍揖拜何紛紛。莫言炙手手可熱，須臾火盡灰亦滅。莫言貧賤即可欺，人生富貴自有時。一朝天子賜顏色，世上悠悠應自知。
琴曲歌辭。琴歌:琴調秋些，胡風繞雪。峽泉聲咽，佳人愁些。
雜曲歌辭。秦女休行:西門秦氏女，秀色如瓊花。手揮白楊刀，清晝殺仇家。羅袖灑赤血，英聲凌紫霞。直上西山去，關吏相邀遮。婿為燕國王，身被詔獄加。犯刑若履虎，不畏落爪牙。素頸未及斷，摧眉伏泥沙。金雞忽放赦，大闢得寬賒。何慚聶政姊，萬古共驚嗟。
雜曲歌辭。出門行二首:長河悠悠去無極，百齡同此可嘆息。秋風白露沾人衣，壯心凋落奪顏色。少年出門將訴誰，川無梁兮路無岐。一聞陌上苦寒奏，使我佇立驚且悲。君今得意厭粱肉，豈復念我貧賤時。海風蕭蕭天雨霜，窮愁獨坐夜何長。驅車舊憶太行險，始知游子悲故鄉。美人相思隔天闕，長望雲端不可越。手持琅玕欲有贈，愛而不見心斷絕。南山峨峨白石爛，碧海之波浩漫漫。參辰出沒不相待，我欲橫天無羽翰。
雜曲歌辭。出門行:兄弟同出門，同行不同志。凄凄分岐路，各各營所為。兄上荊山巔，翻石辨虹氣。弟沉滄海底，偷珠待龍睡。出門不數年，同歸亦同遂。俱用私所珍，升沉自茲異。獻珠龍王宮，值龍覓珠次。但喜復得珠，不求珠所自。酬客雙龍女，授客六龍轡。遣充行雨神，雨澤隨客意。雩夏鐘鼓繁，艹宗秋玉帛積。彩色畫廊廟，奴僮被珠翠。驥騄千萬雙，鴛鴦七十二。言者禾稼枯，無人敢輕議。其兄因獻璞，再刖不履地。門戶親戚疏，匡床妻妾棄。銘心有所待，視足無所愧。持璞自枕頭，淚痕雙血漬。一朝龍醒寤，本問偷珠事。因知行雨偏，妻子五刑備。仁兄捧屍哭，勢友掉頭諱。喪車黔首葬，弔客青蠅至。楚有望氣人，王前忽長跪。賀王得貴寶，不遠王所蒞。求之果如言，剖則浮雲膩。白珩無顏色，垂棘有瑕累。在楚列地封，入趙連城貴。秦遣李斯書，書為傳國瑞。秦亡漢魏傳，傳者得神器。卞和名永永，與寶不相墜。勸爾出門行，行難莫行易。易得還易失，難同亦難離。善賈識貪廉，良田無稙稚。磨劍莫磨錐，磨錐成小利。
雜曲歌辭。出自薊北門行:虜陣橫北荒，胡星曜精芒。羽書速驚電，烽火晝連光。虎竹救邊急，戎車森已行。明主不安席，按劍心飛揚。推轂出猛將，連旗登戰場。兵威沖絕漠，殺氣凌穹蒼。列卒赤山下，開營紫塞傍。途冬沙風緊，旌旗颯凋傷。畫角悲海月，徵衣捲天霜。揮刃斬樓蘭，彎弓射賢王。單於一平蕩，種落自奔亡。收功報天子，行歌歸咸陽。
雜曲歌辭。薊門行五首:邊城十一月，雨雪亂霏霏。元戎號令嚴，人馬亦輕肥。羌胡無盡日，徵戰幾人歸。幽州多騎射，結發重橫行。一朝事將軍，出入有聲名。紛紛獵秋草，相向角弓鳴。薊門逢古老，獨立思氛氳。一身既零丁，頭鬢白紛紛。勛庸今已矣，不識霍將軍。茫茫長城外，日沒更煙塵。胡騎雖憑陵，漢兵不顧身。古樹滿空塞，黃雲愁殺人。漢家能用武，開拓窮異域。戍卒厭糠核，降胡飽衣食。開亭試一望，吾欲涕沾臆。
雜曲歌辭。薊門行:旄頭有精芒，胡騎獵秋草。羽檄南渡河，邊庭用兵早。漢家愛徵戰，宿將今已老。辛苦羽林兒，從戎榆關道。一身救邊速，烽火連薊門。前軍鳥飛斷，格鬥塵沙昏。寒日鼓聲急，單於夜火奔。當須徇忠義，身死報國恩。
雜曲歌辭。君子有所思行:紫閣連終南，青冥天倪色。憑崖望咸陽，宮闕羅北極。萬井驚畫出，九衢如弦直。渭水清銀河，橫天流不息。朝野盛文物，衣冠何翕赩。廄馬散連山，軍容威絕域。伊皋運元化，衛霍輸筋力。歌鐘樂未休，榮去老還逼。圓光過滿缺，太陽移中昃。不散東海金，何爭西輝匿。無作牛山悲，惻愴淚沾臆。
雜曲歌辭。君子有所思行:我愛正考甫，思賢作商頌。我愛揚子雲，理亂皆如鳳。振衣中夜起，露花香旖旎。撲碎驪龍明月珠，敲出鳳凰五色髓。陋巷蕭蕭風淅淅，緬想斯人勝珪璧。寂寥千載不相逢，無限區區盡虛擲。君不見沉約道，佳人不在茲，春光為誰惜。安得龍猛筆，點石為黃金。散問酷吏家，使無貪殘心。甘棠密葉成翠幄，潁鳳不來天地塞。所以傾城人，如今不可得。
雜曲歌辭。傷歌行:黃門詔下促收捕，京兆君系御史府。出門無復部曲隨，親戚相逢不容語。辭成謫尉南海州，受命不得須臾留。身著青衫騎惡馬，東門之東無送者。郵夫防吏急喧驅，往往驚墮馬蹄下。長安里中荒大宅，朱門已除十二戟。高堂舞榭鎖管弦，美人遙望西南天。
雜曲歌辭。傷歌行:眾毒蔓貞松，一枝難久榮。豈知黃庭客，仙骨生不成。春色舍芳蕙，秋風繞枯莖。彈琴不成曲，始覺知音傾。館月改舊照，弔賓寫餘情。還舟空江上，波浪送銘旌。
雜曲歌辭。傷歌行:兔走烏飛不相見，人事依稀速如電。王母夭桃一度開，玉樓紅粉千回變。車馳馬走咸陽道，石家舊宅空荒草。秋雨無情不惜花，芙蓉一一驚香倒。勸君莫謾栽荊棘，秦皇虛費驅山力。英風一去更無言，白骨沉埋暮山碧。
雜曲歌辭。悲歌:悲來乎，悲來乎，主人有酒且莫斟，聽我一曲悲來吟。悲來不吟還不笑，天下無人知我心。君有數鬥酒，我有三尺琴。琴鳴酒樂兩相得，一杯不啻千鈞金。悲來乎，悲來乎，天雖長，地雖久，金玉滿堂應不守。富貴百年能幾何，死生一度人皆有。孤猿坐啼墳上月，且須一盡杯中酒。悲來乎，悲來乎，鳳鳥不至河無圖，微子去之箕子奴。漢帝不憶李將軍，楚王放卻屈大夫。悲來乎，悲來乎，秦家李斯早追悔，虛名撥向身之外。範子何曾愛五湖，功成名遂身自退。劍是一夫用，書能知姓名。惠施不肯乾萬乘，卜式未必窮一經。還須黑頭取方伯，莫謾白首為儒生。
雜曲歌辭。悲哉行:孤兒去慈親，遠客喪主人。莫吟苦辛曲，誰忍聞可聞。可聞不可說，去去無期別。行人念前程，不待參辰沒。朝亦常苦飢，暮亦常苦飢。飄飄萬餘里，貧賤多是非。少年莫遠游，遠游多不歸。
雜曲歌辭。悲哉行:悲哉為儒者，力學不能疲。讀書眼欲暗，秉筆手生胝。十上方一第，成名常苦遲。縱有宦達者，兩鬢已成絲。可憐少壯日，適在窮賤時。丈夫老且病，焉用富貴為。沉沉朱門宅，中有乳臭兒。狀貌如婦人，光明膏粱肌。手不把書捲，身不擐戎衣。二十襲封爵，門承勛戚資。春來日日出，服御何輕肥。朝從博徒飲，暮有倡樓期。評封還酒債，堆金選蛾眉。聲色狗馬外，其餘一無知。山苗與澗松，地勢隨高卑。古來無奈何，非君獨傷悲。
雜曲歌辭。悲哉行:促促晨復昏，死生同一源。貴年不懼老，賤老傷久存。朗朗哭前歌，絳旌引幽魂。來為千金子，去卧百草根。黃土塞生路，悲風送回轅。金鞍舊良馬，四顧不出門。生結千歲念，榮及百代孫。黃金買性命，白刃仇一言。寧知北山上，松柏侵田園。
雜曲歌辭。妾薄命:雖入秦帝宮，不上秦帝床。夜夜玉窗里，與他捲羅裳。
雜曲歌辭。妾薄命:有女妖且麗，裴回湘水湄。水湄蘭杜芳，採之將寄誰。瓠犀發皓齒，雙蛾顰翠眉。紅臉如開蓮，素膚若凝脂。綽約多逸態，輕盈不自持。常矜絕代色，復恃傾城姿。子夫前入侍，飛燕復當時。正悅掌中舞，寧哀團扇詩。洛川昔雲遇，高唐今尚違。幽閣禽雀噪，閑階草露滋。流景一何速，年華不可追。解佩安所贈，怨咽空自悲。
雜曲歌辭。妾薄命:團扇秋風起，長門夜月明。羞聞拊背入，恨說舞腰輕。太常應已醉，劉君恆帶酲。橫陳每虛設，吉夢竟何成。
雜曲歌辭。妾薄命:草綠長門閉，苔青永巷幽。寵移新愛奪，泣下故情留。啼鳥驚殘夢，飛花攪獨愁。自憐春色罷，團扇復迎秋。
雜曲歌辭。妾薄命:自從離別守空閨，遙聞徵戰起雲梯。夜夜愁君遼海外，年年棄妾渭橋西。陽春白日照空暖，紫燕銜花向庭滿。彩鸞琴里怨聲多，飛鵲鏡前妝梳斷。誰家夫婿不從徵，應是漁陽別有情。莫道紅顏燕地少，家家還似洛陽城。且逐新人殊未歸，還令秋至夜霜飛。北鬥星前橫度雁，南樓月下搗寒衣。夜深聞雁腸欲絕，獨坐縫衣燈又滅。暗啼羅帳空自憐，夢度陽關向誰說。每憐容貌宛如神，如何薄命不勝人。願君朝夕燕山至，好作明年楊柳春。
雜曲歌辭。妾薄命:漢帝重阿嬌，貯之黃金屋。咳唾落九天，隨風生珠玉。寵極愛還歇，妒深情卻疏。長門一步地，不肯暫回車。雨落不上天，水覆難再收。君情與妾意，各自東西流。昔日芙蓉花，今成斷根草。以色事他人，能得幾時好。
雜曲歌辭。妾薄命:不惜十指弦，為君千萬彈。常恐新聲至，坐使故聲殘。棄置今日悲，即是昨日歡。將新變故易，持故為新難。青山有蘼蕪，淚葉長不乾。空令後代人，採掇幽思攢。
雜曲歌辭。妾薄命:薄命婦，良家子，無事從軍去萬里。漢家天子平四夷，護羌都尉裹屍歸。念君此行為死別，對君裁縫泉下衣。與君一日為夫婦，千年萬歲亦相守。君愛龍城徵戰功，妾願青樓歡樂同。人生各各有所欲，詎得將心入君腹。
雜曲歌辭。妾薄命三首:憶妾初嫁君，花鬟如綠雲。回燈入綺帳，對面脫羅裙。折步教人學，偷香與客熏。容顏南國重，名字北方聞。一從失恩意，轉覺身憔悴。對鏡不梳頭，倚窗空落淚。新人莫恃新，秋至會無春。從來閉在長門者，必是宮中第一人。玉壘城邊爭走馬，銅蹄市裡共乘舟。鳴環動佩思無盡，掩袖低巾淚不流。疇昔將歌邀客醉，如今欲舞對君羞。忍懷賤妾平生曲，獨上襄陽舊酒樓。自從君棄妾，憔悴不羞人。惟餘壞粉淚，未免映衫勻。
雜曲歌辭。妾薄命:妾年初二八，兩度嫁狂夫。薄命今猶在，堅貞掃地無。
雜曲歌辭。妾薄命:君恩已斷盡成空，追想嬌歡恨莫窮。長為蕣華光曉日，誰知團扇送秋風。黃金買賦心徒切，清路飛塵信莫通。閑憑玉欄思舊事，幾回春暮泣殘紅。
雜曲歌辭。妾薄命:阿嬌初失漢皇恩，舊賜羅衣亦罷熏。欹枕夜悲金屋雨，捲簾朝泣玉樓雲。宮前葉落鴛鴦瓦，架上塵生翡翠裙。龍騎不巡時漸久，長門長掩綠苔文。
雜曲歌辭。妾薄命:薄命頭欲白，頻年嫁不成。秦娥未十五，昨夜事公卿。豈有機杼力，空傳歌舞名。妾專修婦德，媒氏卻相輕。
雜曲歌辭。羽林行:長安惡少出名字，樓下劫商樓上醉。天明下直明光宮，散入五陵松柏中。百回殺人身合死，赦書尚有收城功。九衢一日消息定，鄉吏籍中重改姓。出來依舊屬羽林，立在殿前射飛禽。
雜曲歌辭。羽林行:朔雪寒斷指，朔風勁裂冰。胡中射雕者，此日猶不能。翩翩羽林兒，錦臂飛蒼鷹。揮鞭決白馬，走出黃河凌。
雜曲歌辭。羽林行:朝出羽林宮，入參雲台議。獨請萬里行，不奏和親事。君王重年少，深納開邊利。寶馬雕玉鞍，一朝從萬騎。煌煌都門外，祖帳光七貴。歌鐘樂行軍，雲物慘別地。簫笳整部曲，幢蓋動郊次。臨風親戚懷，滿袖兒女淚。行行復何贈，長劍報恩字。
雜曲歌辭。白馬篇:龍馬花雪毛，金鞍五陵豪。秋霜切玉劍，落日明珠袍。鬥雞事萬乘，軒蓋一何高。弓摧宜山虎，手接泰山猱。酒後競風彩，三杯弄寶刀。殺人如翦草，劇孟同游遨。發憤去函谷，從軍向臨洮。叱吒萬戰場，匈奴盡波濤。歸來使酒氣，未肯拜蕭曹。羞入原憲室，荒徑隱蓬蒿。
雜曲歌辭。升天行:身不沉，骨不重。驅青鸞，駕白鳳。幢蓋飄飄入冷空，天風瑟瑟星河動。瑤闕參差阿母家，樓台戲閉凝彤霞。五三仙子乘龍車，堂前碾爛蟠桃花。回頭卻顧蓬山頂，一點濃嵐在深井。
雜曲歌辭。神仙曲:碧峰海面藏靈書，上帝揀作神仙居。晴時笑語聞空虛，鬥乘巨浪騎鯨魚。春羅翦字邀王母，共宴紅樓最深處。鶴羽沖風過海遲，不如卻使青龍去。猶疑王母不相許，垂露娃鬟更傳語。
雜曲歌辭。北風行:燭龍棲寒門，光曜猶旦開。日月照之何不及此，惟有北風怒號天上來。燕山雪花大如席，片片吹落軒轅台。幽州思婦十二月，停歌罷笑雙蛾摧。倚門望行人，念君長城苦寒良可哀。別時提劍救邊去，遺此虎文金髀釵。中有一雙白羽箭，蜘蛛結網生塵埃。箭空在，人今戰死不復回。不忍見此物，焚之已成灰。黃河捧土尚可塞，北風雨雪恨難裁。
雜曲歌辭。苦熱行:赤日滿天地，火雲成山嶽。草木盡焦捲，川澤皆竭涸。輕紈覺衣重，密樹苦陰薄。莞簟不可近，絺綌再三濯。思出宇宙外，曠然在寥廓。長風萬里來，江海蕩煩濁。卻顧身為患，始知心未覺。忽入甘露門，宛然清涼樂。
雜曲歌辭。苦熱行:祝融南來鞭火龍，火旗焰焰燒天紅。日輪當午凝不去，萬國如在洪爐中。五嶽翠乾雲彩滅，陽侯海底愁波竭。何當一夕金風發，為我掃卻天下熱。
雜曲歌辭。苦熱行:六月金數伏，茲辰日在庚。炎曦曝肌膚，毒霧昏檐楹。安得奮翅翮，超遙出雲徵。不知天地心，如何匠生成。火德燒百卉，瑤草不及榮。省客當此時，忽貽懷中瓊。捧玩煩袂滌，嘯歌美風生。遲君佐元氣，調使四序平。中令霜不襖，火餘氣常貞。江南詩騷客，休吟苦熱行。
雜曲歌辭。苦熱行:離宮劃開赤帝怒，喝起六龍奔日馭。下土熬熬若煎煮，蒼生惶惶無處處。火雲崢嶸焚泬寥，東皋老農腸欲焦。何當一雨蘇我苗，為君擊壤歌帝堯。
雜曲歌辭。太行苦熱行:迢迢太行路，自古稱險惡。千騎儼欲前，群峰望如削。火雲從中起，仰視飛鳥落。汗馬卧高原，危旌倚長薄。清風何不至，赤日方煎爍。石露山木焦，鱗窮水泉涸。九重今旰食，萬里傳明略。諸將候軒車，元凶愁鼎鑊。何勞短兵接，自有長纓縛。通越事豈難，渡瀘功未博。朝辭羊腸阪，夕望貝丘郭。漳水斜繞營，常山遙入幕。永懷姑蘇下，因寄建安作。白雪和誠難，滄波意空托。陳琳書記好，王粲從軍樂。早晚歸漢庭，隨君上麟閣。
雜曲歌辭。太行苦熱行:駟馬上太行，修途亘遼碣。王程無留駕，日昃未遑歇。請問此何時，恢台朱明月。長蛇稽天討，上將方北伐。明主命使臣，皇華得時傑。已忘羊腸險，豈憚溫風入。搖策汗滂沱，登崖思紆結。炎雲如煙火，溪谷將恐竭。晝景赩可畏，涼飆何由發。山長飛鳥墮，目極行車絕。趙魏方俶擾，安危俟明哲。歸路豈不懷，飲冰有苦節。會同傳檄至，疑議立談決。況有阮元瑜，翩翩秉書札。起予歌赤阪，永好逾白雪。維念剖竹人，無因執羈紲。
雜曲歌辭。春日行:深宮高樓入紫清，金作蛟龍盤繡楹。佳人當窗弄白日，弦將手語彈鳴箏。春風吹落君王耳，此曲乃是升天行。因出天池泛蓬瀛，樓船蹙沓波浪驚。三千雙蛾獻歌笑，撾鐘考鼓宮殿傾，萬姓聚舞歌太平。我無為，人自寧。三十六帝欲相迎，仙人飄翩下雲軿。帝不去，留鎬京。安能為軒轅，獨往入窅冥。小臣拜獻南山壽，陛下萬古垂鴻名。
雜曲歌辭。春日行:春日融融池上暖，竹牙出土蘭心短。草堂晨起酒半醒，家童報我園花滿。頭上皮冠未曾整，直入花間不尋徑。樹樹殷勤盡繞行，舉枝未遍春日暝。不用積金著青天，不用服藥求神仙。但願園里花長好，一生飲酒花前老。
雜曲歌辭。朗月行:小時不識月，呼作白玉盤。又疑瑤台鏡，飛在青雲端。仙人垂兩足，桂樹作團團。白兔搗藥成，問言與誰餐。蟾蜍蝕圜影，天明夜已殘。羿昔落九烏，天人清且安。陰精此淪惑，去去不足觀。憂來其如何，惻愴摧心肝。
雜曲歌辭。前有一尊酒行二首:春風東來忽相過，金尊綠酒生微波。落花紛紛稍覺多，美人欲醉朱顏酡。青軒桃李能幾何，流光欺人忽蹉跎。君起舞，日西夕，當年意氣不肯傾，白發如絲嘆何益。琴奏龍門之綠桐，玉壺美酒清若空。催弦拂柱與君飲，看朱成碧顏始紅。胡姬貌如花，當爐笑春風。笑春風，舞羅衣，君今不醉欲安歸。
雜曲歌辭。緩歌行:小來托身攀貴游，傾財破產無所憂。暮擬經過石渠署，朝將出入銅龍樓。結交杜陵輕薄子，謂言可生復可死。一沉一浮會有時，棄我翻然如脫屣。男兒立身須自強，十五閉戶潁水陽。業就功成見明主，擊鐘鼎食坐華堂。二八蛾眉梳墮馬，美酒清歌曲房下。文昌宮中賜錦衣，長安陌上退朝歸。五侯賓從莫敢視，三省官僚揖者稀。早知今日讀書是，悔作從來任俠非。
雜曲歌辭。結客少年場行:韓魏多奇節，倜儻遺名利。共矜然諾心，各負縱橫志。結友一言重，相思千里至。綠沈明月弦，金絡浮雲轡。吹簫入吳市，擊築游燕肆。尋源博望侯，結客遠相求。少年重一顧，長驅背隴頭。焰焰霜戈動，耿耿劍虹浮。天山冬夏雪，交河南北流。雲起龍沙暗，木落雁行秋。輕生殉知己，非是為身謀。
雜曲歌辭。結客少年場行:幽並俠少年，金絡控連錢。竊符方救趙，擊築正懷燕。輕生辭鳳闕，揮袂上祁連。陸離橫寶劍，出沒驚徂旃。蒙輪恆顧敵，超乘忽爭先。摧枯逾百戰，拓地遠三千。骨都魂已散，樓蘭首復傳。龍城含曉霧，瀚海隔遙天。歌吹金微返，振旅玉門旋。烽火今已息，非復照甘泉。
雜曲歌辭。結客少年場行:長安重游俠，洛陽富才雄。玉劍浮雲騎，金鞍明月弓。鬥雞過渭北，走馬向關東。孫賓遙見待，郭解暗相通。不受千金爵，誰論萬里功。將軍下天上，虜騎入雲中。烽火夜似月，兵氣曉成虹。橫行徇知己，負羽遠從戎。龍旌昏朔霧，鳥陣捲寒風。追奔瀚海咽，戰罷陰山空。歸來謝天子，何如馬上翁。
雜曲歌辭。結客少年場行:紫燕黃金瞳，啾啾搖綠鬃。平明相馳逐，結客洛門東。少年學劍術，凌轢白猿公。珠袍曳錦帶，匕首插吳鴻。由來萬夫勇，挾此生雄風。托交從劇孟，買醉入新豐。笑盡一杯酒，殺人都市中。羞道易水寒，從令日貫虹。燕丹事不立，虛沒秦帝宮。舞陽死灰人，安可與成功。
雜曲歌辭。結客少年場行:重義輕生一劍知，白虹貫日報仇歸。片心惆悵清平世，酒市無人問布衣。
雜曲歌辭。少年子:少年飛翠蓋，上路動金鑣。始酌文君酒，新吹弄玉簫。少年不歡樂，何以盡芳朝。千金笑裡面，一搦抱中腰。掛冠豈憚宿，迎拜不勝嬌。寄語少年子，無辭歸路遙。
雜曲歌辭。少年子:青雲少年子，挾彈章台左。鞍馬四邊開，突如流星過。金丸落飛鳥，夜入瓊樓卧。夷齊是何人，獨守西山餓。
雜曲歌辭。少年樂:芳草落花如錦地，二十長游醉鄉里。紅纓不重白馬驕，垂柳金絲香拂水。吳娥未笑花不開，綠鬢聳墮蘭雲起。陸郎倚醉牽羅袂，奪得寶釵金翡翠。
雜曲歌辭。少年樂:二十便封侯，名居第一流。綠鬟深小院，清管下高樓。醉把金船擲，閑敲玉鐙游。帶盤紅鼴鼠，袍砑紫犀牛。錦袋歸調箭，羅鞋起撥球。眼前長貴盛，那信世間愁。
雜曲歌辭。少年行三首:擊築飲美酒，劍歌易水湄。經過燕太子，結托並州兒。少年負壯氣，奮烈自有時。因聲魯句踐，爭情勿相欺。五陵年少金市東，銀鞍白馬度春風。落花踏盡游何處，笑入胡姬酒肆中。君不見淮南少年游俠客，白日球獵夜擁擲。呼盧百萬終不惜，報仇千里如咫尺。少年游俠好經過，渾身裝束皆綺羅。蘭蕙相隨喧妓女，風光去處滿笙歌。驕矜自言不可有，俠士堂中養來久。好鞍好馬乞與人，十千五千旋沽酒。赤心用盡為知己，黃金不惜栽桃李。桃李栽來幾度春，一回花落一回新。府縣盡為門下客，王侯皆是平交人。男兒百年且樂命，何須徇書受貧病。男兒百年且榮身，何須徇節甘風塵。衣冠半是徵戰士，窮儒浪作林泉民。遮莫枝根長百丈，不如當代多還往。遮莫姻親連帝城，不如當身自簪纓。看取富貴眼前者，何用悠悠身後名。
雜曲歌辭。少年行四首:新豐美酒鬥十千，咸陽游俠多少年。相逢意氣為君飲，系馬高樓垂柳邊。漢家君臣歡宴終，高議雲台論戰功。天子臨軒賜侯印，將軍佩出明光宮。出身仕漢羽林郎，初隨驃騎戰漁陽。孰知不向邊庭苦，縱死猶聞俠骨香。一身能臂兩雕弧，虜騎千群只似無。偏坐金鞍調白羽，紛紛射殺五單於。
雜曲歌辭。少年行二首:西陵俠年少，送客過長亭。青槐夾兩路，白馬如流星。聞道羽書急，單於寇井陘。氣高輕赴難，誰顧燕山銘。走馬還相尋，西樓下夕陰。結交期一劍，留意贈千金。高閣歌聲遠，重關柳色深。夜閑須盡醉，莫負百年心。
雜曲歌辭。少年行:少年從出獵長楊，禁中新拜羽林郎。獨到輦前射雙虎，君王手賜黃金鐺。日日鬥雞都市裡，贏得寶刀重刻字。百裡報仇夜出城，平明還在倡樓醉。遙聞虜到平陵下，不待詔書行上馬。斬得名王獻桂宮，封侯起第一日中。不為六郡良家子，百戰始取邊城功。
雜曲歌辭。少年行三首:十八羽林郎，戎衣事漢王。臂鷹金殿側，挾彈玉輿旁。馳道春風起，陪游出建章。侍獵長楊下，承恩更射飛。塵生馬影滅，箭落雁行稀。薄暮歸隨仗，聯翩入瑣闈。玉劍膝邊橫，金杯馬上傾。朝游茂陵道，暮宿鳳凰城。豪吏多猜忌，無勞問姓名。
雜曲歌辭。少年行:射飛誇侍獵，行樂愛聯鑣。薦枕青娥艷，鳴鞭白馬驕。曲房珠翠合，深巷管弦調。日晚春風里，衣香滿路飄。
雜曲歌辭。少年行四首:少小邊州慣放狂，驏騎蕃馬射黃羊。如今年事無筋力，猶倚營門數雁行。家本清河住五城，須憑弓箭得功名。等閑飛鞚秋原上，獨向寒雲試射聲。弓背霞明劍照霜，秋風走馬出咸陽。未收天子河湟地，不擬回頭望故鄉。霜滿中庭月過樓，金尊玉柱對清秋。當年稱意須為樂，不到天明未肯休。
雜曲歌辭。少年行二首:官為駿馬監，職帥羽林兒。兩綬藏不見，落花何處期。獵敲白玉鐙，怒袖紫金錘。田竇長留醉，蘇辛曲護岐。豪持出塞節，笑別遠山眉。捷報雲台賀，公卿拜壽卮。連環羈玉聲光碎，綠錦蔽泥虯捲高。春風細雨走馬去，珠落璀璀白罽袍。
雜曲歌辭。少年行三首:莫笑田家老瓦盆，自從盛酒長兒孫。傾銀註瓦驚人眼，共醉終同卧竹根。巢燕養雛渾去盡，紅花結子已無多。黃衫年少來宜數，不見堂前東逝波。馬上誰家白麵郎，臨階下馬坐人床。不通姓字粗豪甚，指點銀瓶索酒嘗。
雜曲歌辭。少年行:少年足風情，垂鞭賣眼行。帶金師子小，裘錦騏驎獰。選匠裝金鐙，推錢買鈿箏。李陵雖效死，時論得虛名。
雜曲歌辭。少年行:千點斕斒噴玉驄，青絲結尾繡纏駿。鳴鞭晚出章台路，葉葉春依楊柳風。
雜曲歌辭。少年行:醉騎白馬走空衢，惡少皆稱電不如。五鳳街頭閑勒轡，半垂衫袖揖金吾。
雜曲歌辭。少年行三首:錦衣鮮華手擎鶻，閑行氣貌多輕忽。稼穡艱難總不知，五帝三皇是何物。自拳五色球，迸入他人宅。卻捉蒼頭奴，玉鞭打一百。面白如削玉，猖狂曲江曲。馬上黃金鞍，適來新賭得。
雜曲歌辭。少年行:五陵豪客多，買酒黃金賤。醉下酒家樓，美人雙翠幰。揮劍邯鄲市，走馬梁王苑。樂事殊未央，年華已雲晚。
雜曲歌辭。漢宮少年行:君不見上宮警夜營八屯，鼕鼕街鼓朝朱軒。玉階霜仗擁未合，少年排入銅龍門。暗聞弦管九天上，宮漏沉沉清吹繁。才明走馬絕馳道，呼鷹挾彈通繚垣。玉籠金瑣養黃口，探雛取卵伴王孫。分曹六博快一擲，迎歡先意笑語喧。巧為柔媚學優孟，儒衣嬉戲冠沐猿。晚來香街經柳市，行過倡市宿桃根。相逢杯酒一言失，回朱點白聞至尊。金張許史伺顏色，王侯將相莫敢論。豈知人事無定勢，朝歡暮戚如掌翻。椒房寵移子愛奪，一夕秋風生戾園。徒用黃金將買賦，寧知白玉暗成痕。持杯收水水已覆，徙薪避火火更燔。欲求四老張丞相，南山如天不可上。
雜曲歌辭。長樂少年行:遺卻珊瑚鞭，白馬驕不行。章台折楊柳，春草路旁情。
雜曲歌辭。長安少年行十首:金紫少年郎，繞街鞍馬光。身從左中尉，官屬右春坊。剗戴揚州帽，重熏異國香。垂鞭踏青草，來去杏園芳。追逐輕薄伴，閑游不著緋。長攏出獵馬，數換打球衣。曉日尋花去，春風帶酒歸。青樓無晝夜，歌舞歇時稀。日高春睡足，帖馬賞年華。倒插銀魚袋，行隨金犢車。還攜新市酒，遠醉曲江花。幾度歸侵黑，金吾送到家。好勝耽長行，天明燭滿樓。留人看獨腳，賭馬換偏頭。樂奏曾無歇，杯巡不暫休。時時遙冷笑，怪客有春愁。遨游攜艷妓，裝束似男兒。杯酒逢花住，笙歌簇馬吹。鶯聲催曲急，春色訝歸遲。不以聞街鼓，華筵待月移。賞春惟逐勝，大宅可曾歸。不樂還逃席，多狂慣衩衣。歌人踏月起，語燕捲簾飛。好婦惟相妒，倡樓不醉稀。戟門連日閉，苦飲惜殘春。開瑣通新客，教姬屈醉人。請歌牽白馬，自舞踏紅茵。時輩皆相許，平生不負身。新年高殿上，始見有光輝。玉雁排方帶，金鵝立仗衣。酒深和碗賜，馬疾打珂飛。朝下人爭看，香街意氣歸。游市慵騎馬，隨姬入坐車。樓邊聽歌吹，簾外市釵花。樂眼從人鬧，歸心畏日斜。蒼頭來去報，飲伴到倡家。小婦教鸚鵡，頭邊喚醉醒。犬嬌眠玉簟，鷹掣撼金鈴。碧地攢花障，紅泥待客亭。雖然長按曲，不飲不曾聽。
雜曲歌辭。長安少年行:翠樓春酒蝦蟆陵，長安少年皆共矜。紛紛半醉綠槐道，蹀躞花驄驕不勝。
雜曲歌辭。渭城少年行:洛陽二月梨花飛，秦地行人春憶歸。揚鞭走馬城南陌，朝逢驛使秦川客。驛使前日發章台，傳道長安春早來。棠梨宮中燕初至，葡萄館里花正開。念此使人歸更早，三月便達長安道。長安道上春可憐，搖風蕩日曲河邊。萬戶樓台臨渭水，五陵花柳滿秦川。秦川寒食盛繁華，游子春來喜見花。鬥雞下杜塵初合，走馬章台日半斜。章台帝城稱貴里，青樓日晚歌鐘起。貴里豪家白馬驕，五陵年少不相饒。雙雙挾彈來金市，兩兩鳴鞭上渭橋。渭城橋頭酒新熟，金鞍白馬誰家宿。可憐錦瑟箏琵琶，玉台清酒就君家。小婦春來不解羞，嬌歌一曲楊柳花。
雜曲歌辭。邯鄲少年行:邯鄲城南游俠子，自矜生長邯鄲里。千場縱博家仍富，幾度報仇身不死。宅中歌笑日紛紛，門外車馬如雲屯。未知肝膽向誰是，令人卻憶平原君。君不見今人交態薄，黃金用盡還疏索。以茲感激辭舊游，更於時事無所求。且與少年飲美酒，往來射獵西山頭。
雜曲歌辭。邯鄲少年行:霞鞍金口騮，豹袖紫貂裘。家住叢臺下，門前漳水流。喚人呈楚舞，借客試吳鉤。見說秦兵至，甘心赴國仇。
雜曲歌辭。輕薄篇:豪不必馳千騎，雄不在垂雙鞬。天生俊氣自相逐，出與雕鶚同飛翻。朝行九衢不得意，下鞭走馬城西原。忽聞燕雁一聲去，回鞭挾彈平陵園。歸來青樓曲未半，美人玉色當金尊。淮陰少年不相下，酒酣半笑倚市門。安知我有不平色，白日欲顧紅塵昏。死生容易如反掌，得意失意由一言。少年但飲莫相問，此中報仇亦報恩。
雜曲歌辭。輕薄行:玉鞭金鐙驊騮蹄，橫眉吐氣如虹霓。五陵春暖芳草齊，笙歌到處花成泥。日沉月上且鬥雞，醉來莫問天高低。伯陽道德何涕唾，仲尼禮樂徒卑棲。
雜曲歌辭。灞上輕薄行:長安無緩步，況值天景暮。相逢灞滻間，親戚不相顧。自嘆方拙身，忽隨輕薄倫。常恐失所避，化為車轍塵。此中生白發，疾走亦未歇。
雜曲歌辭。游俠篇:少年負膽氣，好勇復知機。仗劍出門去，孤城逢合圍。殺人遼水上，走馬漁陽歸。錯落金鎖甲，蒙茸貂鼠衣。還家行且獵，弓矢速如飛。地迥鷹犬疾，草深狐兔肥。腰間懸兩綬，轉眄生光輝。顧謂今日戰，何如隨建威。
雜曲歌辭。游俠行:壯士性剛決，火中見石裂。殺人不回頭，輕生如暫別。豈知眼有淚，肯白頭上發。平生無恩酬，劍閑一百月。
雜曲歌辭。俠客行:趙客縵胡纓，吳鉤霜雪明。銀鞍照白馬，颯沓如流星。十步殺一人，千里不留行。事了拂衣去，深藏身與名。閑過信陵飲，脫劍膝前橫。將炙啖朱亥，持觴勸侯嬴。三杯吐然諾，五嶽倒為輕。眼花耳熱後，意氣素霓生。救趙揮金槌，邯鄲先震驚。千秋二壯士，烜赫大梁城。縱死俠骨香，不慚世上英。誰能書閣下，白首太玄經。
雜曲歌辭。俠客行:俠客不怕死，怕在事不成。事成不肯藏姓名，我非竊賊誰夜行。白日堂堂殺袁盎，九衢草草人面青。此客此心師海鯨，海鯨露背橫滄溟。海濱分作兩處生，海鯨分海減海力。俠客有謀人不測，三尺鐵蛇延二國。
雜曲歌辭。俠客行:欲出鴻都門，陰雲蔽城闕。寶劍黯如水，微紅濕餘血。白馬夜頻嘶，三更霸陵雪。
雜曲歌辭。行行游且獵篇:邊城兒，生年不讀一字書，但知游獵誇輕趫。胡馬秋肥宜白草，騎來躡影何矜驕。金鞭拂雲揮鳴鞘，半酣呼鷹出遠郊。弓彎滿月不虛發，雙鶬迸落連飛骨孝。海邊觀者皆闢易，猛氣英風振沙磧。儒生不及游俠人，白首下帷復何益。
雜曲歌辭。游子吟:慈母手中線，游子身上衣。臨行密密縫，意恐遲遲歸。誰言寸草心，報得三春暉。
雜曲歌辭。游子吟:故櫪思疲馬，故巢思迷禽。浮雲蔽我鄉，躑躅游子吟。游子悲久滯，浮雲鬱東岑。客堂無絲桐，落葉如秋霖。艱哉遠游子，所以悲滯淫。一為浮雲詞，憤塞誰能禁。馳暉百年內，惟願展所欽。胡為不歸歟，坐使年病侵。未老霜繞鬢，非狂火燒心。太行何艱哉，北鬥不可斟。夜晴星河出，耿耿辰與參。佳人夐青天，尺素重於金。泬寥群動異，眇默諸境森。苔衣上閑階，蜻蛚催寒砧。立身計幾誤，道險無容針。三年不還家，萬里遺錦衾。夢魂無重阻，離憂因古今。胡為不歸歟，孤負丘中琴。腰下是何物，牽纏曠登尋。朝與名山期，夕宿楚水陰。楚水殊演漾，名山杳嶇嶔。客從洞庭來，婉孌瀟湘深。橘柚在南國，鴻雁遺秋音。下有碧草洲，上有青橘林。引燭窺洞穴，凌波睥天琛。蒲荷影參差，鳧鶴雛淋涔。浩歌惜芳杜，散發輕華簪。胡為不歸歟，淚下沾衣襟。鳶飛戾霄漢，螻蟻制鱔鱘。赫赫大聖朝，日月光照臨。聖主雖啟迪，奇人分堙沉。層城發雲韶，玉府鏘球琳。鹿鳴志豐草，況復虞人箴。
雜曲歌辭。游子吟:女羞夫婿蕩，客恥主人賤。遭遇同眾流，低回愧相見。君非青銅鏡，何事空照面。莫以衣上塵，不謂心如練。人生當榮盛，待士勿言倦。君看白日馳，何異弦上箭。
雜曲歌辭。壯士吟:壯士不曾悲，悲即無回期。如何易水上，未歌先淚垂。
雜曲歌辭。壯士行:陰風振寒郊，猛虎正咆哮。徐行出燒地，連吼入黃茆。壯士走馬去，鐙前彎玉弓肖。叱之使人立，一發如鈹交。悍睛忽星墜，飛血濺林梢。彪炳為我席，膻腥充我庖。里中欣害除，賀酒紛號呶。明日長橋上，傾城看斬蛟。
雜曲歌辭。壯士行:西方太白高，壯士羞病死。心知報恩處，對酒歌易水。砂鴻嗥天末，橫劍別妻子。蘇武執節歸，班超束書起。山河不足重，重在遇知己。
雜曲歌辭。壯士行:一鬥之膽撐臟腑，如磥之筋礙臂骨。有時誤入千人叢，自覺一身橫突兀。當今四海無煙塵，胸襟被壓不得伸。凍梟殘蠆我不取，污我匣里青蛇鱗。
雜曲歌辭。浩歌:南風吹山作平地，帝遣天吳移海水。王母桃花千遍紅，彭祖巫咸幾回死。青毛驄馬參差錢，嬌春楊柳含細煙。箏人勸我金屈卮，神血未凝身問誰。不須浪飲丁督護，世上英雄本無主。買絲繡作平原君，有酒惟澆趙州土。漏催水咽玉蟾蜍，衛娘發薄不勝梳。看見秋眉換深綠，二十男兒那刺促。
雜曲歌辭。浩歌行:天長地久無終畢，昨夜今朝又明日。鬢發蒼浪牙齒疏，不覺身年四十七。前去五十有幾年，把鏡照面心茫然。既無長繩系白日，又無大藥駐朱顏。朱顏日漸不如故，青史功名在何處。欲留年少待富貴，富貴不來年少去。去復去兮如長河，東流赴海無回波。賢愚貴賤同歸盡，北邙冢墓高嵯峨。古來如此非獨我，未死有酒且酣歌。顏回短命伯夷餓，我今所得亦已多。功名富貴須待命，命若不來知奈何。
雜曲歌辭。歸去來引:歸去來，歸期不可違。相見故明月，浮雲共我歸。
雜曲歌辭。麗人曲:紅顏稱絕代，欲並真無侶。獨有鏡中人，由來自相許。
雜曲歌辭。麗人行:三月三日天氣新，長安水邊多麗人。態濃意遠淑且真，肌理細膩骨肉勻。繡羅衣裳照暮春，蹙金孔雀銀麒麟。頭上何所有，翠微闔葉垂鬢唇。背後何所見，珠壓腰及穩稱身。就中雲幕椒房親，賜名大國虢與秦。紫駝之峰出翠釜，水晶之盤行素鱗。犀箸厭飫久未下，鸞刀縷切空紛綸。黃門飛鞚不動塵，御廚絲絡送八珍。簫鼓哀吟感鬼神，賓從雜逐實要津。後來鞍馬何逡巡，當軒下馬入錦茵。楊花雪落覆白蘋，青鳥飛去銜紅巾。炙手可熱勢絕倫，慎莫近前丞相嗔。
雜曲歌辭。東飛伯勞歌:青田白鶴丹山鳳，婺女姮娥兩相送。誰家絕世綺帳前，艷粉芳脂映寶鈿。窈窕玉堂褰翠幕，參差繡戶懸珠箔。絕世三五愛紅妝，冶袖長裾蘭麝香。春去花枝俄易改，可嘆年光不相待。
雜曲歌辭。東飛伯勞歌:傳書青鳥迎簫鳳，巫嶺荊台數通夢。誰家窈窕住園樓，五馬千金照陌頭。羅裙玉佩當軒出，點翠施紅競春日。佳人二八盛舞歌，羞將百萬呈雙娥。庭前芳樹朝夕改，空駐妍華欲誰待。
雜曲歌辭。東飛伯勞歌:秦王龍劍燕後琴，珊瑚寶匣鏤雙心。誰家女兒抱香枕，開衾滅燭願侍寢。瓊窗半上金縷幬，輕羅隱面不障羞。青綺幃中坐相憶，紅羅鏡里見愁色。檐花照月鶯對棲，空將可憐暗中啼。
雜曲歌辭。鳴雁行:胡雁鳴，辭燕山，昨發委羽朝度關。一一銜蘆枝，南飛散落天地間，連行接翼往復還。客居煙波寄湘吳，凌霜觸雪毛體枯，畏逢矰繳驚相呼。聞弦虛墜良可吁，君更彈射何為乎。
雜曲歌辭。鳴雁行:嗷嗷鳴雁鳴且飛，窮秋南去春北歸。去寒就暖識所處，天長地闊棲息稀。風霜酸苦稻粱微，羽毛摧落身不肥。徘徊反顧群侶違，哀鳴欲下洲渚非。江南水闊朝雲多，草長沙軟無網羅，閑飛靜集鳴相和。違憂懷息性匪他，凌風一舉君謂何。
雜曲歌辭。鳴雁行:七月朔方雁心苦，聯影翻空落南土。八月江南陰復晴，浮雲繞天難夜行。羽翼勞痛心虛驚，一聲相呼百處鳴。楚童夜宿煙波側，沙上布羅連草色。月暗風悲欲下天，不知何處容棲息。楚童胡為傷我神，爾不曾作遠行人。江南羽族本不少，寧得網羅此客鳥。
雜曲歌辭。鳴雁行:朔風動地來，吹起沙上聲。閨中有邊思，玉箸此時橫。莫怕兒女恨，主人烹不鳴。
雜曲歌辭。空城雀:嗷嗷空城雀，身計何戚促。本與鷦鷯群，不隨鳳凰族。提攜四黃口，飲乳未嘗足。食君糠秕餘，常恐烏鳶逐。恥涉太行險，羞營覆車粟。天命有定端，守分絕所欲。
雜曲歌辭。空城雀:空城雀，何不飛來人家住，空城無人種禾黍。土間生子草間長，滿地蓬蒿幸無主。近村雖有高樹枝，雨中無食長苦飢。八月小兒挾弓箭，家家畏我田頭飛。但能不出空城裡，秋時百草皆有子。黃口黃口莫啾啾，長爾得成無橫死。
雜曲歌辭。空城雀:一雀入官倉，所食能損幾。所慮往損頻，官倉乃害爾。魚網不在天，鳥網不在水。飲啄要自然，何必空城裡。
雜曲歌辭。空城雀:飢啄空城土，莫近太倉粟。一粒未充腸，卻入公子腹。且弔城上骨，幾曾害爾族。不聞莊辛語，今日寒蕪綠。
雜曲歌辭。車遙遙:路喜到江盡，江上又通舟。舟車兩無阻，何處不得游。丈夫四方誌，女子安可留。郎自別日言，無令生遠愁。旅雁忽叫月，斷猿寒啼秋。此夕夢君夢，君在百城樓。寄淚無因波，寄恨無因輈。願為馭者手，與郎回馬頭。
雜曲歌辭。車遙遙:徵人遙遙出古城，雙輪齊動駟馬鳴。山川無處無歸路，念君長作萬里行。野田人稀秋草綠，日暮放馬車中宿。驚鹿游兔在我傍，獨唱鄉歌對僮僕。君家大宅鳳城隅，年年道上隨行車。願為玉鑾系華軾，終日有聲在君側。門前舊轍久已平，無由復得君消息。
雜曲歌辭。車遙遙:東方曨曨車軋軋，地色不分新去轍。閨門半掩床半空，斑斑枕花殘淚紅。君心若車千萬轉，妾身如轍遺漸遠。碧川迢迢山宛宛，馬蹄在耳輪在眼。桑間女兒情不淺，莫道野蠶能作繭。
雜曲歌辭。車遙遙:自從車馬出門朝，便入空房守寂寥。玉枕夜殘魚信絕，金鈿秋盡雁書遙。臉邊楚雨臨風落，頭上春雲嚮日銷。芳草又衰還不至，碧天霜冷轉無漻。
雜曲歌辭。自君之出矣:自君之出矣，梁塵靜不飛。思君如滿月，夜夜減容暉。
雜曲歌辭。自君之出矣:自君之出矣，弦吹絕無聲。思君如百草，撩亂逐春生。
雜曲歌辭。自君之出矣:自君之出矣，壁上蜘蛛織。近取見妾心，夜夜無休息。妾有雙玉環，寄君表相憶。環是妾之心，玉是君之德。馳情增悴容，蓄思損精力。玉簟寒凄凄，延想心惻惻。風含霜月明，水泛碧天色。此水有盡時，此情無終極。
雜曲歌辭。自君之出矣:自君之出矣，寶鏡為誰明。思君如隴水，長聞嗚咽聲。
雜曲歌辭。自君之出矣:自君之出矣，萬物看成古。千尋葶藶枝，爭奈長長苦。
雜曲歌辭。長相思:郎大家宋氏長相思，久離別。關山阻，風煙絕。臺上鏡文銷，袖中書字滅。不見君形影，何曾有歡悅。
雜曲歌辭。長相思:君不見天津橋下東流水，東望龍門北朝市。楊柳青青宛地垂，桃紅李白花參差。花參差，柳堪結，此時憶君心斷絕。
雜曲歌辭。長相思三首:長相思，在長安。絡緯秋啼金井欄，微霜凄凄簟色寒。孤燈不明思欲絕，捲帷望月空長嘆，美人如花隔雲端。上有青冥之長天，下有綠水之波瀾。天長路遠魂飛苦，夢魂不到關山難。長相思，摧心肝。日色已盡花含煙，月明欲素愁不眠。趙瑟初停鳳凰柱，蜀琴欲奏鴛鴦弦。此曲有意無人傳，願隨春風寄燕然。憶君迢迢隔青天，昔日橫波目，今成流淚泉。不信妾腸斷，歸來看取明鏡前。美人在時花滿堂，美人去後花餘床。床中繡被捲不寢，至今三載猶聞香。香亦竟不滅，人亦竟不來。相思黃葉落，白露點青苔。
雜曲歌辭。長相思:遼陽望河縣，白首無由見。海上珊瑚枝，年年寄春燕。
雜曲歌辭。長相思二首:君行登隴上，妾夢在閨中。玉箸千行落，銀床一半空。綺席春眠覺，紗窗曉望迷。朦朧殘夢里，猶自在遼西。
雜曲歌辭。長相思:九月西風興，月冷霜華凝。思君秋夜長，一夜魂九升。二月東風來，草坼花心開。思君春日遲，一日腸九回。妾住洛橋北，君住洛橋南。十五即相識，今年二十三。有如女蘿草，生在松之側。蔓短枝苦高，縈回上不得。人言人有願，願至天必成。願作遠方獸，步步比肩行。願作深山木，枝枝連理生。
雜曲歌辭。千里思:李陵沒胡沙，蘇武還漢家。迢迢五原關，朔雪亂邊花。一去隔絕域，思歸但長嗟。鴻雁向西北，飛書報天涯。
雜曲歌辭。千里思:涼州風月美，遙望居延路。泛泛下天雲，青青緣塞樹。燕山蘇武上，海島田橫住。更是草生時，行人出門去。
雜曲歌辭。行路難:君不見長安城北渭橋邊，枯木橫槎卧古田。昔日含紅復含紫，常時留霧亦留煙。春景春風花似雪，香車玉輿恆闐咽。若個游人不競攀，若個倡家不來折。倡家寶襪蛟龍帔，公子銀鞍千萬騎。黃鶯一向花嬌春，兩兩三三將子戲。千尺長條百尺枝，丹桂青榆相蔽虧。珊瑚葉上鴛鴦鳥，鳳凰巢里雛鵷兒。巢傾枝折鳳歸去，條枯葉落狂風吹。一朝零落無人問，萬古摧殘君詎知。人生貴賤無終始，倏忽須臾難久恃。誰家能駐西山日，誰家能堰東流水。漢家陵樹滿秦川，行來行去盡哀憐。自昔公卿二千石，咸擬榮華一萬年。不見朱唇將白貌，惟聞素棘與黃泉。金貂有時須換酒，玉麈但搖莫計錢。寄言坐客神仙署，一生一死交情處。蒼龍闕下君不來，白鶴山前我應去。雲間海上邈難期，赤心會合在何時。但願堯年一百萬，長作巢由也不辭。
雜曲歌辭。行路難:君不見溫家玉鏡台，提攜抱握九重來。君不見相如綠綺琴，一撫一拍鳳凰音。人生意氣須及早，莫負當年行樂心。荊王奏曲楚妃嘆，曲盡歡終夜將半。朱樓銀閣正平生，碧草青苔坐蕪漫。當春對酒不須疑，視目相看能幾時。春風吹盡燕初至，此時自謂稱君意。秋露萎草鴻始歸，此時衰暮與君違。人生翻覆何常足，誰保容顏無是非。
雜曲歌辭。行路難五首:君不見岩下井，百尺不及泉。君不見山上蒿，數寸凌雲煙。人生相命亦如此，何苦太息自憂煎。但願親友長含笑，相逢莫吝杖頭錢。寒夜邀歡須秉燭，豈得空思花柳年。君不見門前柳，榮曜暫時蕭索久。君不見陌上花，狂風吹去落誰家。誰家思婦見之嘆，蓬首不梳心歷亂。盛年夫婿長別離，歲暮相逢色凋換。君不見荒樹枝，春花落盡蜂不窺。君不見梁上泥，秋風始高燕不棲。蕩子從軍事徵戰，蛾眉嬋娟空守閨。獨宿自然堪下淚，況復時聞烏夜啼。君不見雲間月，暫盈還復缺。君不見林下風，聲遠意難窮。親故平生欲聚散，歡娛未盡尊酒空。自嘆青青陵上柏，歲寒能與幾人同。君不見東流水，一去無窮已。君不見西郊雲，日夕空氛氳。群雁裴回不能去，一雁悲鳴復失群。人生結交在終始，莫為升沉中路分。
雜曲歌辭。行路難:君不見建章宮中金明枝，萬萬長條拂地垂。二月三月花如霰，九重幽深君不見。艷彩朝含四寶宮，香風吹入朝雲殿。漢家宮女春未闌，愛此芳香朝暮看。看去看來心不忘，攀折將安鏡臺上。雙雙素手剪不成，兩兩紅妝笑相向。建章昨夜起春風，一花飛落長信宮。長信麗人見花泣，憶此珍樹何嗟及。我昔初在昭陽時，朝折暮折登玉墀。只言歲歲長相對，不寤今朝遙相思。
雜曲歌辭。行路難三首:金尊清酒鬥十千，玉盤珍羞直萬錢。停杯投箸不能食，拔劍四顧心茫然。欲渡黃河冰塞川，將登太行雪暗天。閑來垂釣坐溪上，忽復乘舟夢日邊。行路難，行路難，多岐路，今安在。長風破浪會有時，直掛雲帆濟滄海。大道如青天，我獨不得出。羞逐長安社中兒，赤雞白狗賭梨慄。彈劍作歌奏苦聲，曳裾王門不稱情。淮陰市井笑韓信，漢朝公卿忌賈生。君不見昔時燕家重郭隗，擁慧折腰無嫌猜。劇辛樂毅感恩分，輸肝剖膽效英才。昭王白骨縈蔓草，誰人更掃黃金台。行路難，歸去來。有耳莫洗潁川水，有口莫食首陽蕨。含光混世貴無名。何用孤高比雲月。吾觀自古賢達人，功成不退皆殞身。子胥既棄吳江上，屈原終投湘水濱。陸機才多豈自保，李斯稅駕苦不早。華亭鶴唳詎可聞，上蔡蒼鷹何足道。君不見吳中張翰稱達士，秋風忽憶江東行。且樂生前一杯酒，何須身後千載名。
雜曲歌辭。行路難三首:君不見古來燒水銀，變作北邙山上塵。藕絲掛身在虛空，欲落不落愁殺人。睢水英雄多血刃，建章宮闕成灰燼。淮王身死桂枝折，徐氏一去音書絕。行路難，行路難，生死皆由天。秦皇漢武遭下脫，汝獨何人學神仙。君不見擔雪塞井徒用力，炊砂作飯豈堪吃。一生肝膽向人盡，相識不如不相識。冬青樹上掛凌霄，歲晏花凋樹不凋。凡物各自有根本，種禾終不生豆苗。行路難，行路難，何處是平道。中心無事當富貴，今日覺君顏色好。君不見少年頭上如雲發，少壯如雲老如雪。豈知灌頂有醍醐，能使清涼頭不熱。呂梁之水掛飛流，黿鼉蛟蜃不敢游。少年恃險若平地，獨倚長劍凌清秋。行路難，行路難，昔少年，今已老。前朝竹帛事皆空，日暮牛羊古城草。
雜曲歌辭。行路難:漢家名臣楊德祖，四代五公享茅土。父兄子弟綰銀黃，躍馬鳴珂朝建章。火浣單衣繡方領，茱萸錦帶玉盤囊。賓客填街復滿坐，片言出口生輝光。世人逐勢爭奔走，瀝膽隳肝惟恐後。當時一顧生青雲，自謂生死長隨君。一朝謝病還鄉里，窮巷蒼茫絕知己。秋風落葉閉重門，昨日論交竟誰是。薄俗嗟嗟難重陳，深山麋鹿下為鄰。魯連所以蹈滄海，古往今來稱達人。
雜曲歌辭。行路難二首:君不見富家翁，昔時貧賤誰比數。一朝金多結豪貴，萬事勝人健如虎。子孫成長滿眼前，妻能管弦妾能舞。自矜一朝忽如此，卻笑傍人獨悲苦。東鄰少年安所如，席門窮巷出無車。有才不肯學乾謁，何用年年空讀書。長安少年不少錢，能騎駿馬鳴金鞭。五侯相逢大道邊，美人弦管爭留連。黃金如鬥不敢惜，片言如山莫棄捐。安知憔悴讀書者，暮宿虛台私自憐。
雜曲歌辭。行路難:湘東行人長嘆息，十年離家歸未得。弊裘羸馬苦難行，僮僕飢寒少筋力。君不見床頭黃金盡，壯士無顏色。龍蟠泥中未有雲，不能生彼升天翼。
雜曲歌辭。行路難:莫言行路難，夷狄如中國。謂言骨肉親，中門如異域。出處全在人，路亦無通塞。門前兩條轍，何處去不得。
雜曲歌辭。行路難:荊山之白玉兮，良工雕琢雙環連，月蝕中央鏡心穿。故人贈妾初相結，恩在環中尋不絕。人情厚薄苦須臾，昔似連環今似玦。連環可碎不可離，如何物在人自移。上客勿遽歡，聽妾歌路難。傍人見環環可憐，不知中有長恨端。
雜曲歌辭。行路難三首:君不見誇父逐日窺虞淵，跳踉北海超昆侖。披霄決漢出沆漭，瞥裂左右遺星辰。須臾力盡道渴死，狐鼠蜂蟻爭噬吞。北方立爭人長九寸，開口抵掌更笑喧。啾啾飲食滴與粒，生死亦足終天年。睢盱大志少成遂，坐使兒女相悲憐。虞衡斤斧羅千山，工命採斫棧與椽。深林土翦十取一，百牛連鞅摧雙轅。萬圍千尋妨道路，東西蹶倒山火焚。遺餘毫末不見保，躝躒磵壑何當存。群材未成質已夭，突兀硣豁空岩巒。柏梁天災武庫火，匠石狼顧相愁冤。君不見南山棟梁益稀少，愛材養育誰復論。飛雪斷道冰成梁，侯家熾炭雕玉房。蟠龍吐耀虎喙張，熊蹲豹擲爭低昂。攢巒業崿射朱光，丹霞翠霧飄奇香。美人四向回明璫，雪山冰谷晞太陽。星躔奔走不得止，奄忽雙燕棲虹梁。風台露榭生光飾，死灰棄置參與商。盛時一去貴反賤，桃笙葵扇安可常。
雜曲歌辭。行路難:玉堂向夕如無人，絲竹儼然宮商死。細人何言入君耳，塵生金尊酒如水。君今不念歲蹉跎，雁天明明涼露多。華燈青凝久照夜，彩童窈窕虛垂羅。入宮見妒君不察，莫入此地出風波。此時不樂早休息，女顏易老君如何。
雜曲歌辭。行路難五首:不會當時作天地，剛有多般愚與智。到頭還用真宰心，何如上下皆清氣。大道冥冥不知處，那堪頓得羲和轡。義不義兮仁不仁，擬學長生更容易。負心為爐復為火，緣木求魚應且止。君不見燒金煉石古帝王，鬼火熒熒白楊里。君不見道傍廢井生古木，本是驕奢貴人屋。幾度美人照影來，素綆銀瓶濯纖玉。雲飛雨散今如此，繡闥雕甍作荒谷。沸渭笙歌君莫誇，不應長是西家哭。休說遺編行者幾，至竟終須合天理。敗他成此亦何功，蘇張終作多言鬼。行路難，行路難，不在羊腸里。九有茫茫共堯日，浪死虛生亦非一。清凈玄音竟不聞，花眼酒腸暗如漆。或偶因片言隻字登第光二親，又不能獻可替不航要津。口談羲軒與周孔，履行不及屠沽人。行路難，行路難，日暮途遠空悲嘆。君不見道傍樹有寄生枝，青青鬱鬱同榮衰。無情之物尚如此，為人不及還堪悲。父歸墳兮未朝夕，已分黃金爭田宅。高堂老母頭似霜，心作數支淚常滴。我聞忽如負芒刺，不獨為君空嘆息。古人尺布猶可縫，潯陽義犬令人憶。寄言世上為人子，孝義團圓莫如此。若如此，不遄死兮更何俟。君不見山高海深人不測，古往今來轉青碧。淺近輕浮莫與交，池卑只解生荊棘。誰道黃金如糞土，張耳陳餘斷消息。行路難，行路難，君自看。
雜曲歌辭。行路難二首:行路難，君好看，驚波不在黤黮間，小人心裡藏奔湍。七盤九折寒崷崪，翻車倒蓋猶堪出。未似是非唇舌危，暗中潛毀平人骨。君不見楚靈均，千古沉冤湘水濱。又不見李太白，一朝卻作江南客。下浸與高盤，不為行路難。是非真險惡，翻覆作峰巒。漆愧同時黑，朱慚巧處丹。令人畏相識，欲畫白雲看。
雜曲歌辭。行路難:行路艱難不復歌，故人榮達我蹉跎。雙輪晚上銅梁雪，一葉春浮瘴海波。自古要津皆若此，方今失路欲如何。君看西漢翟丞相，鳳沼朝辭暮雀羅。
雜曲歌辭。行路難:何處力堪殫，人心險萬端。藏山難測度，暗水自波瀾。對面如千里，回腸似七盤。已經吳阪困，欲向雁門難。南北誠須泣，高深不可乾。無因善行止，車轍得平安。
雜曲歌辭。從軍中行路難二首:君不見封狐雄虺自成群，馮深負固結妖氛。玉璽分兵徵惡少，金壇受律動將軍。將軍擁旄宣廟略，戰士橫行靜夷落。長驅一息背銅梁，直指三巴逾劍閣。閣道苕上戍樓，劍門遙裔俯靈丘。邛關九折無平路，江水雙源有急流。徵役無期返，他鄉歲華晚。杳杳丘陵出，蒼蒼林薄遠。途危紫蓋峰，路澀青泥阪。去去指哀牢，行行入不毛。絕壁千里險，連山四望高。中外分區宇，夷夏殊風土。交趾枕南荒，昆彌臨北戶。川源饒毒霧，溪谷多淫雨。行潦四時流，崩查千歲古。漂梗飛蓬不自安，捫藤引葛度危巒。昔時聞道從軍樂，今日方知行路難。蒼江綠水東流駛，炎洲丹徼南中地。南中南鬥映星河，秦川秦塞阻煙波。三春邊地風光少，五月瀘中瘴癘多。朝驅疲斥候，夕息倦誰何。向月彎繁弱，連星轉太阿。重義輕生懷一顧，東伐西徵凡幾度。夜夜朝朝斑鬢新，年年歲歲戎衣故。灞城隅，滇池水，天涯望轉積，地際行無已。徒覺炎涼節物非，不知關山千萬里。棄置勿重陳，重陳多苦辛。且悅清笳楊柳曲，詎憶芳園桃李人。絳節朱旗分白羽，丹心白刃酬明主。但令一技君王識，誰憚三邊徵戰苦。行路難，行路難，岐路幾千端。無復歸雲憑短翰，望日想長安。君不見玉關塵色暗邊亭，銅鞮雜虜寇長城。天子按劍徵餘勇，將軍受脤事橫行。七德龍韜開玉帳，千里鼉鼓迭金鉦。陰山苦霧埋高壘，交河孤月照連營。連營去去無窮極，擁旆遙遙過絕國。陣雲朝結晦天山，寒沙夕漲迷疏勒。龍鱗水上開魚貫，馬首山前振雕翼。長驅萬里詟祁連，分麾三命武功宣。百發烏號遙碎柳，七盡龍文迥照蓮。春來秋去移灰管，蘭閨柳市芳塵斷。雁門迢遞尺書稀，鴛被相思雙帶緩。行路難。誓令氛祲靜皋蘭。但使封侯龍額貴，詎隨中婦鳳樓寒。
雜曲歌辭。變行路難:向晚橫吹悲，風動馬嘶合。前驅引旗節，千重陣雲匝。單於下陰山，砂礫空颯颯。封侯取一戰，豈復念閨閣。
雜曲歌辭。古別離:白水東悠悠，中有西行舟。舟行有返棹，水去無還流。奈何生別者，戚戚懷遠游。遠游誰當惜，所悲會難收。自君間芳屣，青陽四五遒。皓月掩蘭室，光風虛蕙樓。相思無明晦，長嘆累冬秋。離居分遲暮，駕高何淹留。
雜曲歌辭。古別離:朝日上高臺，離人怨秋草。但見萬里天，不見萬里道。君行本遙遠，苦樂良難保。宿昔夢同衾，憂心夢顛倒。含酸欲誰訴，轉轉傷懷抱。結發年已遲，徵行去何早。寒暄有時謝，憔悴難再好。人皆算年壽，死者何曾老。少壯無見期，水深風浩浩。
雜曲歌辭。古別離:雙劍欲別風凄然，雌沉水底雄上天。江回漢轉兩不見，雲交雨合知何年。古來萬事皆由命，何用臨岐苦涕漣。
雜曲歌辭。古別離二首:入室少情意，出門多路岐。黃鶴有歸日，蕩子無還時。人誰無分命，妾身何太奇。君為東南風，妾作西北枝。青樓鄰里婦，終年畫長眉。自倚對良匹，笑妾空羅幃。郎本東家兒，妾本西家女。對門中道間，終謂無離阻。豈知中道間，遣作空閨主。自是愛封侯，非關備胡虜。知子去從軍，何處無良人。
雜曲歌辭。古別離二首:水國葉黃時，洞庭霜落夜。行舟聞商估，宿在楓林下。此地送君還，茫茫似夢間。後期知幾日，前路轉多山。巫峽通湘浦，迢迢隔雲雨。天晴見海檣，月落聞津鼓。人老自多愁，水深難急流。清宵歌一曲，白首對汀洲。與君桂陽別，令君岳陽待。後事忽差池，前期日空在。木落雁嗷嗷，洞庭波浪高。遠山雲似蓋，極浦樹如毫。朝發能幾里，暮來風又起。如何兩處愁，皆在孤舟里。昨夜天月明，長川寒且清。菊花開欲盡，薺菜拍來生。下江帆勢速，五兩遙相逐。欲問去時人，知投何處宿。空令猿嘯時，泣對湘潭竹。
雜曲歌辭。古別離:下階欲離別，相對映蘭叢。含辭未及吐，淚落蘭叢中。高堂靜秋日，羅衣飄暮風。誰能待明月，迴首見床空。
雜曲歌辭。古別離:太湖三山口，吳王在時道。寂寞千載心，無人見春草。誰堪緘怨者，持此傷懷抱。孤舟畏狂風，一點宿煙島。望所思兮若何，月蕩漾兮空波。雲離離兮北斷，雁眇眇兮南多。身去兮天畔，心折兮湖岸。春山胡為兮塞路，使我歸夢兮撩亂。
雜曲歌辭。古別離:欲別牽郎衣，問郎游何處。不恨歸日遲，莫向臨邛去。
雜曲歌辭。古別離二首:古人謾歌西飛燕，十年不見狂夫面。三更風作切夢刀，萬轉愁成系腸線。所嗟不及牛女星，一年一度得相見。老母別愛子，少妻送徵郎。血流既四面，乃亦斷二腸。不愁寒無衣，不怕飢無糧。惟恐徵戰不還鄉，母化為鬼妻為孀。
雜曲歌辭。古別離:紫燕黃鵠雖別離，一舉千里何難追。猶聞啼風與叫月，流連斷續令人悲。賦情更有深繾綣，碧甃千尋尚為淺。蟾蜍正向清夜流，蛺蝶須教墮絲罥。莫道斷絲不可續，丹穴鳳凰膠不遠。草草通流水不回，海上兩潮長不返。
雜曲歌辭。古離別:昔歲驚楊柳，高樓悲獨守。今年芳樹枝，孤棲怨別離。珠簾晝不捲，羅幔曉長垂。苦調琴先覺，愁容鏡獨知。頻來雁度無消息，罷去鴛文何用織。夜還羅帳空有情，春著裙腰自無力。青軒桃李落紛紛，紫庭蘭蕙日氛氳。已能憔悴今如此，更復含情一待君。
雜曲歌辭。古離別:君御狐白裘，妾居緗綺幬。粟鈿金夾膝，花錯玉搔頭。離別生庭草，徵行斷戍樓。蠨蛸網清曙，菡萏落紅秋。小膽空房怯，長眉滿鏡愁。為傳兒女意，不用遠封侯。
雜曲歌辭。古離別:涼風已裊裊，露重木蘭枝。獨上高樓望，行人遠不知。輕寒入洞戶，明月滿秋池。燕去鴻方至，年年是別離。
雜曲歌辭。古離別:離別無遠近，事歡情亦悲。不聞車輪聲，後會將何時。去日忘寄書，來日乖前期。縱知明當還，一夕千萬思。
雜曲歌辭。古離別:違別未幾日，一日如三秋。猶疑望可見，日日上高樓。惟見分手處，白蘋滿芳洲。寸心寧死別，不忍生離愁。
雜曲歌辭。古離別二首:松山雲繚繞，萍路水分離。雲去有歸日，水分無合時。春芳役雙眼，春色柔四支。楊柳織別愁，千條萬條絲。山川古今路，縱橫無斷絕。來往天地間，人皆有離別。行衣未束帶，中腸已先結。不用看鏡中，自知生白發。欲陳去留意，聲向言前咽。愁結填心胸，茫茫若為說。荒郊煙莽蒼，曠野風凄切。處處得相隨，人那不如月。
雜曲歌辭。古離別:西江上，風動麻姑嫁時浪。西山為水水為塵，不是人間離別人。
雜曲歌辭。古離別:離恨如旨酒，古今飲皆醉。只恐長江水，盡是兒女淚。伊餘非此輩，送人空把臂。他日再相逢，清風動天地。
雜曲歌辭。古離別:晴煙漠漠柳毿毿，不那離情酒半酣。更把馬鞭雲外指，斷腸春色在江南。
雜曲歌辭。生別離:結發生別離，相思復相保。何知日已久，五變庭中草。眇眇天海途，悠悠吳江島。但恐不出門，出門無遠道。遠道行既難，家貧衣服單。嚴風吹積雪，晨起鼻何酸。人生各有戀，豈不懷所安。分明天上日，生死誓同歡。
雜曲歌辭。生別離:食檗不易食梅難，檗能苦兮梅能酸。未如生別之為難，苦在心兮酸在肝。晨雞載鳴殘月沒，徵馬重嘶行人出。回看骨肉哭一聲，梅酸檗苦甘如蜜。黃河水白黃雲秋，行人河邊相對愁。天寒野曠何處宿，棠梨葉戰風颼颼。生離別，生離別，憂從中來無斷絕。憂積心勞血氣衰，未年三十生白發。
雜曲歌辭。遠別離:遠別離，古有皇英之二女，乃在洞庭之南，瀟湘之浦。海水直下萬里深，誰人不言此離苦。日慘慘兮雲冥冥，猩猩啼煙兮鬼嘯雨。我縱言之將何補。皇穹竊恐不照餘之忠誠，雷馮馮兮欲吼怒。堯舜當之亦禪禹。君失臣兮龍為魚，權歸臣兮鼠變虎。或雲堯幽囚，舜野死，九疑聯綿皆相似，重瞳孤墳竟何是。帝子泣兮綠雲間，隨風波兮去無還。慟哭兮遠望，見蒼梧之深山。蒼梧山崩湘水絕，竹上之淚乃可滅。
雜曲歌辭。遠別離:蓮葉團團杏花拆，長江鯉魚鰭鬣赤。念君少年棄親戚，千里萬里獨為客。誰言遠別心不易，天星墜地能為石。幾時斷得城南陌，勿使居人有行役。
雜曲歌辭。遠別離二首:楊柳黃金穗，梧桐碧玉枝。春來消息斷，早晚是歸時。玳織鴛鴦履，金裝翡翠簪。畏人相問著，不擬到城南。
雜曲歌辭。久別離:別來幾春未還家，玉窗五見櫻桃花。況有錦字書，開緘使人嗟。至此腸斷彼心絕，雲鬟綠鬢罷攬結，愁如回飆亂白雪。去年寄書報陽台，今年寄書重相催。胡為東風為我吹行雲，使西來。待來竟不來，落花寂寂委青苔。
雜曲歌辭。新別離:手把杏花枝，未曾經別離。黃昏掩閨後，寂寞自心知。
雜曲歌辭。今別離:送別未能旋，相望連水口。船行欲映洲，幾度急搖手。
雜曲歌辭。暗別離:槐花結子桐葉焦，單飛越鳥啼青霄。翠軒輾雲輕遙遙，燕脂淚迸紅線條。瑤草歇芳心耿耿，玉佩無聲畫屏冷。朱弦暗斷不見人，風動花枝月中影。青鸞脈脈西飛去，海闊天高不知處。
雜曲歌辭。潛別離:不得哭，潛別離。不得語，暗相思。兩心之外無人知。深籠夜鎖獨棲鳥，利劍春斷連理枝。河水雖濁有清日，烏頭雖黑有白時。惟有潛離與暗別，彼此甘心無後期。
雜曲歌辭。別離曲:行人結束出門去，馬蹄幾時踏門路。憶昔君初納彩時，不言身屬遼陽戍。早知今日當別離，成君家計良為誰。男兒生身自有役，那得誤我少年時。不如逐君徵戰死，誰能獨老空閨里。
雜曲歌辭。別離曲:丈夫非無淚，不灑離別間。仗劍對尊酒，恥為游子顏。蝮蛇一螫手，壯士疾解腕。所思在功名，離別何足嘆。
雜曲歌辭。西洲曲:悠悠復悠悠，昨日下西洲。西洲風色好，遙見武昌樓。武昌何鬱鬱，儂家定無匹。小婦被流黃，登樓撫瑤瑟。朱弦繁復輕，素手直凄清。一彈三四解，掩抑似含情。南樓登且望，西江廣復平。艇子搖兩槳，催過石頭城。門前烏臼樹，慘澹天將曙。鵾鵊飛復還，郎隨早帆去。回頭語同伴，定復負情儂。去帆不安幅，作抵使西風。他日相尋索，莫作西洲客。西洲人不歸，春草年年碧。
雜曲歌辭。荊州樂:白帝城邊足風波，瞿塘五月誰敢過。荊州麥熟繭成蛾，繅絲憶君頭緒多。撥谷飛鳴奈妾何。
雜曲歌辭。荊州樂二首:渚宮楊柳暗，麥城朝雉飛。可憐踏青伴，乘暖著輕衣。今日好南風，商旅相催發。沙頭檣竿上，始見春江闊。
雜曲歌辭。荊州泊:南樓西下時，月里聞來棹。桂水舳艫回，荊州津濟鬧。移帷望星漢，引帶思容貌。今夜一江人，惟應妾身覺。
雜曲歌辭。紀南歌:風煙紀南城，塵土荊門路。天寒獵獸者，走上樊姬墓。
雜曲歌辭。宜城歌:野水繞空城，行塵起孤驛。花台側生樹，石碣陽鐫額。靡靡度行人，溫風吹宿麥。知
雜曲歌辭。長乾曲四首:君家定何處，妾住在橫塘。停舟暫借問，或恐是同鄉。家臨九江水，去來九江側。同是長乾人，生小不相識。下渚多風浪，蓮舟漸覺稀。那能不相待，獨自逆潮歸。三江潮水急，五湖風浪涌。由來花性輕，莫畏蓮舟重。
雜曲歌辭。長乾行二首:妾發初覆額，折花門前劇。郎騎竹馬來，繞床弄青梅。同居長乾里，兩小無嫌猜。十四為君婦，羞顏尚不開。低頭向暗壁，千喚不一回。十五始展眉，願同塵與灰。常存抱柱信，豈上望夫台。十六君遠行，瞿塘灧預堆。五月不可觸，猿鳴天上哀。門前遲行跡，一一生綠苔。苔深不能掃，落葉秋風早。八月蝴蝶來，雙飛西園草。感此傷妾心，坐愁紅顏老。早晚下三巴，預將書報家。相迎不道遠，直至長風沙。憶妾深閨里，煙塵不曾識。嫁與長乾人，沙頭候風色。五月南風興，思君在巴陵。八月西風起，想君發揚子。去來悲如何，見少別離多。湘潭幾日到，妾夢越風波。昨夜狂風度，吹折江頭樹。淼淼暗無邊，行人在何處。北客真王公，朱衣滿江中。日暮來投宿，數朝不肯東。好乘浮雲驄，佳期蘭渚東。鴛鴦綠浦上，翡翠錦屏中。自憐十五餘，顏色桃李紅。那作商人婦，愁水復愁風。
雜曲歌辭。長乾行:婿貧如珠玉，婿富如埃塵。貧時不忘舊，富貴多寵新。妾本富家女，與君為偶匹。惠好一何深，中門不曾出。妾有繡衣裳，葳蕤金縷光。念君貧且賤，易此從遠方。遠方三千里，發去悔不已。日暮情更來，空望去時水。孟夏麥始秀，江上多南風。商賈歸欲盡，君今尚巴東。巴東有巫山，窈窕神女顏。常恐游此山，果然不知還。
雜曲歌辭。小長乾曲:月暗送湖風，相尋路不通。菱歌唱不輟，知在此塘中。
雜曲歌辭。杞梁妻:秦之無道兮四海枯，築長城兮遮北胡。築人築土一萬里，杞梁貞婦啼嗚嗚。上無父兮中無夫，下無子兮孤復孤。一號城崩塞色苦，再號杞梁骨出土。疲魂飢魄相逐歸，陌上少年莫相非。
雜曲歌辭。盧女曲:二月春來半，宮中日漸長。柳垂金屋暖，花覆玉樓香。拂匣先臨鏡，調笙更炙簧。還將盧女曲，夜夜奉君王。
雜曲歌辭。盧姬篇:盧姬小小魏王家，綠鬢紅唇桃李花。魏玉綺樓十二重，水精簾箔繡芙蓉。白玉闌乾金作柱，樓上朝朝學歌舞。前堂後堂羅袖人，南窗北窗花發春。翠幌珠簾鬥弦管，一奏一彈雲欲斷。君王日晚下朝歸，鳴環佩玉生光輝。人生今日得驕貴，誰道盧姬身細微。
雜曲歌辭。邯鄲才人嫁為廝養卒婦:妾本叢台女，揚蛾入丹闕。自倚顏如花，寧知有凋歇。一辭玉階下，去若朝雲沒。每憶邯鄲城，深宮夢秋月。君王不可見，惆悵至明發。
雜曲歌辭。楊白花:楊白花，風吹度江水。坐令宮樹無顏色，搖蕩春光千萬里。茫茫曉日下長秋，哀歌未斷城鴉起。
雜曲歌辭。茱萸女:山陰柳家女，九日採茱萸。復得東鄰伴，雙為陌上姝。插花向高髻，結子置長裾。作性恆遲緩，非關詫丈夫。平明折林樹，日入反城隅。俠客邀羅袖，行人挑短書。蛾眉自有主，年少莫踟躕。
雜曲歌辭。於闐採花:於闐採花人，自言花相似。明妃一朝西入胡，胡中美女多羞死。乃知漢地多名姝，胡中無花可方比。丹青能令醜者妍，無鹽翻在深宮里。自古妒蛾眉，胡沙埋皓齒。
雜曲歌辭。秦女捲衣:天子居未央，妾侍捲衣裳。顧無紫宮寵，敢拂黃金床。水至亦不去，熊來尚可當。微身奉日月，飄若螢火光。願君採葑菲，無以下體妨。
雜曲歌辭。愛妾換馬:一面妖桃千里蹄，嬌姿駿骨價應齊。乍牽玉勒辭金棧，催整花鈿出繡閨。去日豈無沾袂泣，歸時還有頓銜嘶。嬋娟躞蹀春風里，揮手搖鞭楊柳堤。綺閣香銷華廄空，忍將行雨換追風。休憐柳葉雙眉翠，卻愛桃花兩耳紅。侍宴永辭春色里，趁朝休立漏聲中。恩勞未盡情先盡，暗泣嘶風兩意同。
雜曲歌辭。枯魚過河泣:白龍改常服，偶被豫且制。誰使爾為魚，徒勞訴天帝。作書報鯨鯢，勿恃風濤勢。濤落歸泥沙，翻遭螻蟻噬。萬乘慎出入，柏人以為誡。
雜曲歌辭。飲酒樂:日月似有事，一夜行一周。草木猶須老，人生得無愁。一飲解百結，再飲破百憂。白發欺貧賤，不入醉人頭。我願東海水，盡向杯中流。安得阮步兵，同入醉鄉游。
雜曲歌辭。王孫游:自與王孫別，頻看黃鳥飛。應由春草誤，著處不成歸。
雜曲歌辭。發白馬:將軍發白馬，旌節渡黃河。簫鼓聒川岳，滄溟涌洪波。武安有振瓦，易水無寒歌。鐵騎若雪山，飲流涸滹沱。揚兵獵月窟，轉戰略朝那。倚劍登燕然，邊峰列嵯峨。蕭條萬裡外，耕作五原多。一掃清大漠，包虎戢金戈。
雜曲歌辭。結襪子:燕南壯士吳門豪，築中置鉛魚隱刀。感君恩重許君命，泰山一擲輕鴻毛。
雜曲歌辭。沐浴子:沐芳莫彈冠，浴蘭莫振衣。處世忌太潔，志人貴藏輝。滄浪有釣叟，吾與爾同歸。
雜曲歌辭。三台二首:一年一年老去，明日後日花開。未報長安平定，萬國豈得銜杯。冰泮寒塘始綠，雨餘百草皆生。朝來門閣無事，晚下高齋有情。
雜曲歌辭。上皇三台:不寐倦長更，披衣出戶行。月寒秋竹冷，風切夜窗聲。
雜曲歌辭。突厥三台:雁門山上雁初飛，馬邑闌中馬正肥。日旰山西逢驛使，殷勤南北送徵衣。
雜曲歌辭。宮中三台二首:魚藻池邊射鴨，芙蓉園里看花。日色柘袍相似，不著紅鸞扇遮。池北池南草綠，殿前殿後花紅。天子千年萬歲，未央明月清風。
雜曲歌辭。江南三台四首:揚州橋邊小婦，長乾市裡商人。三年不得消息，各自拜鬼求神。青草湖邊草色，飛猿嶺上猿聲。萬里三湘客到，有風有雨人行。樹頭花落花開，道上人去人來。朝愁暮愁即老，百年幾度三台。聞身強健且為，頭白齒落難追。準擬百年千歲，能得幾許多時。
雜曲歌辭。築城曲:築城去，千人萬人齊抱杵。重重土堅試行錐，軍吏執鞭催作遲。來時一年深磧里，著盡短衣渴無水。力盡不得拋杵聲，杵聲未定人皆死。家家養男當門戶，今日作君城下土。
雜曲歌辭。築城曲五解:年年塞下丁，長作出塞兵。自從冒頓強，官築遮虜城。築城須努力，城高遮得賊。但恐賊路多，有城遮不得。丁口傳父口，莫問城堅不。平城被虜圍，漢屬斤城牆走。因茲虜請和，虜往騎來多。半疑兼半信，築城猶嵯峨。築城安敢煩，願聽丁一言。請築鴻臚寺，兼愁虜出關。
雜曲歌辭。築城曲:城上一掊土，手中千萬杵。築城畏不堅，堅城在何處。莫嘆築城勞，將軍要卻敵。城高功亦高，爾命何處惜。
雜曲歌辭。湖陰曲:祖龍黃須珊瑚鞭，鐵驄金面青連錢。虎髯拔劍欲成夢，日壓賊營如血鮮。海旗風急驚眠起，甲重光搖照湖水。蒼黃追騎塵外歸，森索妖星陣前死。五陵愁碧春萋萋，灞川玉馬空中嘶。羽書如電入青瑣，雪腕如捶催畫鞞。白虯天子金煌鋩，高臨帝座回龍章。吳波不動楚山晚，花壓闌乾春晝長。
雜曲歌辭。無愁果有愁曲:東有青龍西白虎，中含福皇包世度。玉壺渭水笑清潭，鑿天不到牽牛處。騏驎踏雲天馬獰，牛山撼碎珊瑚聲。秋娥點滴不成淚，十二玉樓無故釘。推煙唾月拋千里，十番紅桐一行死。白楊別屋鬼迷人，空留暗記如蠶紙。日暮向風牽短絲，血凝血散今誰是。
雜曲歌辭。起夜來:香銷連理帶，塵覆合歡杯。懶卧相思枕，愁吟起夜來。
雜曲歌辭。起夜半:念遠心如燒，不覺中夜起。桃花帶露泛，立在月明裡。
雜曲歌辭。獨不見:盧家小婦鬱金堂，海燕雙棲玳瑁梁。九月寒砧催下葉，十年徵戍憶遼陽。白狼河北音書斷，丹鳳城南秋夜長。誰知含愁獨不見，使妾明月照流黃。
雜曲歌辭。獨不見:日晚宜春暮，風軟上林朝。對酒近初節，開樓蕩夜嬌。石橋通小澗，竹路上青霄。持底誰見許，長愁成細腰。
雜曲歌辭。獨不見:東風艷陽色，柳綠花如霰。競理同心鬟，爭持合歡扇。香傳賈娘手，粉離何郎面。最恨捲簾時，含情獨不見。
雜曲歌辭。獨不見:白馬誰家子，黃龍邊塞兒。天山三丈雪，豈是遠行時。春蕙忽秋草，莎雞鳴曲池。風催寒棕響，月入霜閨悲。憶與君別年，種桃齊蛾眉。桃今百餘尺，花落成枯枝。終然獨不見，流淚空自知。
雜曲歌辭。獨不見:前宮路非遠，舊苑春將遍。玉戶看早梅，雕梁數歸燕。身輕逐舞袖，香暖傳歌扇。自和秋風詞，長侍昭陽殿。誰信後庭人，年年獨不見。
雜曲歌辭。獨不見:玉關一自有氛埃，年少從軍竟未回。門外塵凝張樂榭，水邊香滅按歌台。窗殘夜月人何處，簾捲春風燕復來。萬里寂寥音信絕，寸心爭忍不成灰。
雜曲歌辭。攜手曲:攜手共惜芳菲節，鶯啼錦花滿城闕。行樂逶迤念容色，色衰只恐君恩歇。鳳笙龍管白日陰，盈虧自感青天月。
雜曲歌辭。大垂手:金刀翦輕雲，盤用黃金縷。裝束趙飛燕，教來掌上舞。舞罷飛燕死，片片隨風去。
雜曲歌辭。夜夜曲:愁人夜獨傷，滅燭卧蘭房。只恐多情月，旋來照妾床。
雜曲歌辭。夜夜曲:北鬥星移銀漢低，班姬愁思鳳城西。青槐陌上人行絕，明月樓前烏夜啼。
雜曲歌辭。夜夜曲:蟪蛄切切風騷騷，芙蓉噴香蟾蜍高。孤燈耿耿徵婦勞，更深撲落金錯刀。
雜曲歌辭。秋夜長:秋夜長，殊未央，月明白露澄清光，層城綺閣遙相望。遙相望，川無梁，北風受節雁南翔，崇蘭委質時菊芳。鳴環曳履出長廊，為君秋夜搗衣裳。纖羅對鳳凰，丹綺雙鴛鴦。調砧亂杵思自傷。思自傷，徵夫萬里戍他鄉。鶴關音信斷，龍門道路長。所在天一方，寒衣徒自香。
雜曲歌辭。秋夜長:秋天如水夜未央，天漢東西月色光。愁人不寐畏枕席，暗蟲唧唧繞我傍。荒城為村無更聲，起看北鬥天未明。白露滿田風裊裊，千聲萬聲鶡鳥鳴。
雜曲歌辭。秋夜曲二首:天清漏長霜泊泊，蘭綠收榮桂膏涸。高樓雲鬟弄嬋娟，古瑟暗斷秋風弦。玉關遙隔萬里道，金刀不翦雙淚泉。香囊火死香氣少，向帷合眼何時曉。城烏作營啼野月，秦川少婦生離別。秋燈向壁掩洞房，良人此夜直明光。天河悠悠漏水長，南樓北鬥兩相當。
雜曲歌辭。秋夜曲:丁丁漏水夜何長，漫漫輕雲露月光。秋壁暗蟲通夕響，寒衣未寄莫飛霜。
雜曲歌辭。秋夜曲:桂魄初生秋露微，輕羅已薄未更衣。銀箏夜久殷勤弄，心怯空房不忍歸。
雜曲歌辭。夜坐吟:冬夜夜寒覺夜長，沉吟久坐坐北堂。冰合井泉月入閨，青缸凝明照悲啼。青缸滅，啼轉多。掩妾淚，聽君歌。歌有聲，妾有情。情聲合，兩無違。一語不入意，從君萬曲梁塵飛。
雜曲歌辭。夜坐吟:踏踏馬頭誰見過，眼看北鬥直天河。西風羅幕生翠波，鉛華笑妾顰青蛾。為君起唱長相思。簾外嚴霜皆倒飛，明星爛爛東方陲。紅霞稍出東南涯，陸郎去矣乘斑騅。
雜曲歌辭。夜寒吟:九衢金吾夜行行，上宮玉漏遙分明。霜飆乘陰掃地起，旅鴻迷雪繞枕聲，遠人歸夢既不成。留家惜夜歡心發，羅幕畫堂深皎潔。蘭煙對酒客幾人，獸火揚光二三月。細腰楚姬絲竹間，白苧長袖歌閑閑，豈識苦寒損朱顏。
雜曲歌辭。定情篇:共君結新婚，歲寒心未卜。相與游春園，各隨情所逐。君念菖蒲花，妾感苦寒竹。菖花多艷姿，寒竹有貞葉。此時妾比君，君心不如妾。簪玉步河堤，妖韶援綠蕺。鳧雁將子游，鶯燕從雙棲。君念春光好，妾向春光啼。君時不得意，妾棄還金閨。結言本同心，悲歡何未齊。怨咽前致辭，願得中所悲。人間丈夫易，世路婦難為。始經天月照，終若流星馳。長信佳麗人，失意非蛾眉。廬江小吏婦，非關織作遲。本願長相對，今已長相思。復有游宦子，結援從梁陳。燕居崇三朝，去來歷九春。誓心接終始，蠶桑奉所親。歸願未克從，黃金贈路人。潔婦懷明義，從泛河之津。於今千萬年，誰當問水濱。更憶倡家樓，夫婿事封侯。去時思灼灼，去罷心悠悠。不憐妾歲晏，千載隴西頭。以茲常惕惕，百慮恆盈積。由來共結縭，幾人同匪石。故歲雕梁燕，雙去今來只。今日玉庭梅，朝紅暮成碧。碧榮始芬敷，黃葉已淅瀝。何用念芳春，芳春有流易。何用重歡娛，歡娛俄戚戚。家本巫山陽，歸去路何長。敘言情未盡，採菉已盈筐。桑榆日映物，草色盈高岡。下有碧流水，上有丹桂香。桂枝不須折，碧流清且潔。贈君比芳菲，受惠常不滅。贈君淚潺湲，相思無斷絕。妾有秦家鏡，寶匣裝珠璣。鑒來年二八，不記易陰暉。妾無光寂寂，委照影依依。今日持為贈，相識莫相違。
雜曲歌辭。定情樂:敢嗟君不憐，自是命不諧。著破三條裾，卻還雙股釵。
雜曲歌辭。春江曲:江水春沉沉，上有雙竹林。竹葉壞水色，郎亦壞人心。
雜曲歌辭。春江曲:春江無雲潮水平，蒲心出水鳧雛鳴。長乾夫婿愛遠行，自染春衣縫已成。妾身生長金陵側，去年隨夫住江北。春來未到父母家，舟小風多渡不得。欲辭舅姑先問人，私向江頭祭水神。
雜曲歌辭。春江曲:搖漾越江春，相將看白蘋。歸時不覺夜，出浦月隨人。
雜曲歌辭。春江曲二首:家寄徵江岸，徵人幾歲游。不知潮水信，每日到沙頭。乘曉南湖去，參差迭浪橫。前洲在何處，霧里雁嚶嚶。
雜曲歌辭。江上曲:江上澹澹芙蓉花，江口蛾眉獨浣紗。可憐應是陽台女，坐對鸕鶿嬌不語。掩面羞看北地人，迴首忽作空山雨。蒼梧秋色不堪論，千載依依帝子魂。君看峰上斑斑竹，盡是湘妃泣淚痕。
雜曲歌辭。桃花曲:魏帝宮人舞鳳樓，隋家天子泛龍舟。君王夜醉春眠晏，不覺桃花逐水流。
雜曲歌辭。樹中草:鳥銜野田草，誤入枯桑里。客土植危根，逢春猶不死。草木雖無情，因依尚可生。如何同枝葉，各自有枯榮。
雜曲歌辭。樹中草:青青樹中草，托根非不危。草生樹卻死，榮枯君可知
雜曲歌辭。春游吟:初春遍芳甸，千里靄盈矚。美人摘新英，步步玩春綠。所思杳何處，宛在吳江曲。可憐不得共芳菲，日暮歸來淚滿衣。
雜曲歌辭。春游樂:一年三百六十日，賞心那似春中物。草迷曲塢花滿園，東家少年西家出。
雜曲歌辭。春游樂二首:游童蘇合帶，倡女蒲葵扇。初日映城時，相思忽相見。褰裳踏露草，理鬢回花面。薄暮不同歸，留情此芳甸。柘彈連錢馬，銀鉤妥墮鬟。採桑春陌上，踏草夕陽間。意合辭先露，心誠貌卻閑。明朝若相憶，雲雨出巫山。
雜曲歌辭。春游曲三首:煙柳飛輕絮，風榆落小錢。矇矇百花里，羅綺競鞦韆。騁望登香閣，爭高下砌台。林間踏青去，席上意錢來。行樂三春節，林花百和香。當年重意氣，先占鬥雞場。
雜曲歌辭。樂府二首:花頷紅鬃一向偏，綠槐香陌欲朝天。仍嫌眾里嬌行疾，傍鐙深藏白玉鞭。噴珠團香小桂條，玉鞭兼賜霍嫖姚。弄影便從天禁出，碧蹄聲碎五門橋。
雜曲歌辭。樂府:暖谷春光至，宸游近甸榮。雲隨天仗轉，風入御簾輕。翠蓋浮佳氣，朱樓倚太清。朝臣冠劍退，宮女管弦迎。細草承雕輦，繁花入幔城。文房開聖藻，武衛宿天營。玉醴隨觴至，銅壺逐漏行。五星含土德，萬姓徹中聲。親祀先崇典，躬推示勸耕。國風新正樂，農器近消兵。道德關河固，刑章日月明。野人同鳥獸，率舞感升平。
雜曲歌辭。樂府:光風澹蕩百花吐，樓上朝朝學歌舞。身年二八婿侍中，幼妹承恩兄尚主。綠窗珠箔繡鴛鴦，侍婢先焚百和香。鶯啼日出不知曙，寂寂羅幃春夢長。
雜曲歌辭。樂府三首:蓮子不可得，荷花生水中。猶勝道傍柳，無事蕩春風。淥萍與荷葉，同此一水中。風吹荷葉在，淥萍西復東。蓮花未開時，苦心終日捲。春水徒蕩漾，荷花未開展。
雜曲歌辭。樂府:芙蓉初出水，菡萏露中花。風吹著枯木，無奈值空槎。
雜曲歌辭。雜曲:智瓊神女，來訪文君。蛾眉始約，羅袖初熏。歌齊曲韻，舞亂行分。若向陽台薦枕，何啻得勝朝雲。
雜曲歌辭。古曲五首:可憐江北女，慣唱江南曲。搖蕩木蘭舟，雙鳧不成浴。郎為匕上香，妾為籠上灰。歸時雖暖熱，去罷生塵埃。夜裁鴛鴦綺，朝織蒲桃綾。欲試一寸心，待縫三尺冰。憐時魚得水，怨罷商與參。不如山支子，卻解結同心。紅顏感暮花，白日同流水。思君如孤燈，一夜一心死。
雜曲歌辭。高句麗:金花折風帽，白馬小遲回。翩翩舞廣袖，似鳥海東來
雜曲歌辭。摩多樓子:玉塞去金人，二萬四千里。風吹沙作雲，一時渡遼水。天白水如練，甲絲雙串斷。行行莫苦辛，城月猶殘半。曉氣朔煙上，趢走足胡馬蹄。行人聽水別，隔隴長東西。
雜曲歌辭。遼東行:遼東萬里遼水曲，古戍無城復無屋。黃雲蓋地雪作山，不惜黃金買衣服。戰回各自收弓箭，正西回面家鄉遠。年年郡縣送徵人，將與遼東作丘阪。寧為草木鄉中生，有身不向遼東行。
雜曲歌辭。渡遼水:渡遼水，此去咸陽五千里。來時父母知隔生，重著衣裳如送死。亦有白骨歸咸陽，營家各與題本鄉。身在應無回渡日，駐馬相看遼水傍。
雜曲歌辭。昔昔鹽。垂柳覆金堤:新年垂柳色，裊裊對空閨。不畏芳菲好，自緣離別啼。因風飄玉戶，嚮日映金堤。驛使何時度，還將贈隴西。
雜曲歌辭。昔昔鹽。蘼蕪葉復齊:提筐紅葉下，度日採蘼蕪。掬翠香盈袖，看花憶故夫。葉齊誰復見，風暖恨偏孤。一被春光累，容顏與昔殊。
雜曲歌辭。昔昔鹽。水溢芙蓉沼:淥沼春光後，青青草色濃。綺羅驚翡翠，暗粉妒芙蓉。雲遍窗前見，荷翻鏡里逢。將心托流水，終日渺無從。
雜曲歌辭。昔昔鹽。花飛桃李蹊:遠期難可托，桃李自依依。花徑無容跡，戎裘未下機。隨風開又落，度日掃還飛。欲折枝枝贈，那知歸不歸。
雜曲歌辭。昔昔鹽。採桑秦氏女:南陌採桑出，誰知妾姓秦。獨憐傾國貌，不負早鶯春。珠履蕩花濕，龍鉤折桂新。使君那駐馬，自有侍中人。
雜曲歌辭。昔昔鹽。織錦竇家妻:當年誰不羡，分作竇家妻。錦字行行苦，羅帷日日啼。豈知登隴遠，只恨下機迷。直候陽關使，殷勤寄海西。
雜曲歌辭。昔昔鹽。關山別蕩子:那堪聞蕩子，迢遞涉關山。腸為馬嘶斷，衣從淚滴斑。愁看塞上路，詎惜鏡中顏。儻見徵西雁，應傳一字還。
雜曲歌辭。昔昔鹽。風月守空閨:良人猶遠戍，耿耿夜閨空。繡戶流宵月，羅帷坐曉風。魂飛沙帳北，腸斷玉關中。尚自無消息，錦衾那得同。
雜曲歌辭。昔昔鹽。恆斂千金笑:玉顏恆自斂，羞出鏡台前。早惑陽城客，今悲華錦筵。從軍人更遠，投喜鵲空傳。夫婿交河北，迢迢路幾千。
雜曲歌辭。昔昔鹽。長垂雙玉啼:雙雙紅淚墮，度日暗中啼。雁出居延北，人猶遼海西。向燈垂玉枕，對月灑金閨。不惜羅衣濕，惟愁歸意迷。
雜曲歌辭。昔昔鹽。蟠龍隨鏡隱:鸞鏡無由照，蛾眉豈忍看。不知愁發換，空見隱龍蟠。那愜紅顏改，偏傷白日殘。今朝窺玉匣，雙淚落闌乾。
雜曲歌辭。昔昔鹽。彩鳳逐帷低:巧繡雙飛鳳，朝朝伴下帷。春花那見照，暮色已頻欺。欲捲思君處，將啼裛淚時。何年徵戍客，傳語報佳期。
雜曲歌辭。昔昔鹽。驚魂同夜鵲:萬里無人見，眾情難與論。思君常入夢，同鵲屢驚魂。孤寢紅羅帳，雙啼玉箸痕。妾心甘自保，豈復暫忘恩。
雜曲歌辭。昔昔鹽。倦寢聽晨雞:去去邊城騎，愁眠掩夜閨。披衣窺落月，拭淚待鳴雞。不憤連年別，那堪長夜啼。功成應自恨，早晚發遼西。
雜曲歌辭。昔昔鹽。暗牖懸蛛網:暗中蛛網織，歷亂綺窗前。萬里終無信，一條徒自懸。分從珠露滴，愁見隙風牽。妾意何聊賴，看看劇斷弦。
雜曲歌辭。昔昔鹽。空梁落燕泥:春至今朝燕，花時伴獨啼。飛斜珠箔隔，語近畫梁低。帷捲閑窺戶，床空暗落泥。誰能長對此，雙去復雙棲。
雜曲歌辭。昔昔鹽。前年過代北:代北幾千里，前年又復經。燕山雲自合，胡塞草應青。鐵馬喧鼙鼓，蛾眉怨錦屏。不知羌笛曲，掩淚若為聽。
雜曲歌辭。昔昔鹽。今歲往遼西:萬里飛書至，聞君已渡遼。只諳新別苦，忘卻舊時嬌。烽戍年將老，紅顏日向凋。胡沙兼漢苑，相望幾迢迢。
雜曲歌辭。昔昔鹽。一去無還意:良人徵絕域，一去不言還。百戰攻胡虜，三冬阻玉關。蕭蕭邊馬思，獵獵戍旗閑。獨把千重恨，連年未解顏。
雜曲歌辭。昔昔鹽。那能惜馬蹄:雲中路杳杳，江畔草萋萋。妾久垂珠淚，君何惜馬蹄。邊風悲曉角，營月怨春鼙。未道休徵戰，愁眉又復低。
雜曲歌辭。水調歌第一:平沙落日大荒西，隴上明星高復低。孤山幾處看烽火，壯士連營候鼓鼙。
雜曲歌辭。水調歌第二:猛將關西意氣多，能騎駿馬弄雕戈。金鞍寶鉸精神出，笛倚新翻水調歌。
雜曲歌辭。水調歌第三:王孫別上綠珠輪，不羡名公樂此身。戶外碧潭春洗馬，樓前紅燭夜迎人。
雜曲歌辭。水調歌第四:隴頭一段氣長秋，舉目蕭條總是愁。只為徵人多下淚，年年添作斷腸流。
雜曲歌辭。水調歌第五:雙帶仍分影，同心巧結香。不應須換彩，意欲媚濃妝。
雜曲歌辭。入破第一:細草河邊一雁飛，黃龍關里掛戎衣。為受明王恩寵甚，從事經年不復歸。
雜曲歌辭。入破第二:錦城絲管日紛紛，半入江風半入雲。此曲只應天上去，人間能得幾回聞。
雜曲歌辭。入破第三:昨夜遙歡出建章，今朝綴賞度昭陽。傳聲莫閉黃金屋，為報先開白玉堂。
雜曲歌辭。入破第四:日晚笳聲咽戍樓，隴雲漫漫水東流。行人萬里向西去，滿目關山空恨愁。
雜曲歌辭。入破第五:千年一遇聖明朝，願對君王舞細腰。乍可當熊任生死，誰能伴鳳上雲霄。
雜曲歌辭。第六徹:閨燭無人影，羅屏有夢魂。近來音耗絕，終日望君門。
雜曲歌辭。水調:鑿河千里走黃沙，浮殿西來動日華。可道新聲是亡國，且貪惆悵後庭花。
雜曲歌辭。堂堂:鏤月成歌扇，裁雲作舞衣。自憐回雪影，好取洛川歸。懶正鴛鴦被，羞褰玳瑁床。春風別有意，密處也尋香。
雜曲歌辭。堂堂:堂堂復堂堂，紅脫梅灰香。十年粉蠹生畫梁，飢蟲不食推碎黃。蕙花已老桃葉長，禁院懸簾隔御光。華清源中礜石湯，裴回百鳳隨君王。
雜曲歌辭。涼州歌第一:漢家宮里柳如絲，上苑桃花連碧池。聖壽已傳千歲酒，天文更賞百僚詩。
雜曲歌辭。涼州歌第二:朔風吹葉雁門秋，萬里煙塵昏戍樓。徵馬長思青海北，胡笳夜聽隴山頭。
雜曲歌辭。涼州歌第三:開篋淚沾襦，見君前日書。夜台空寂寞，猶見紫雲車。
雜曲歌辭。排遍第一:三秋陌上早霜飛，羽獵平田淺草齊。錦背蒼鷹初出按，五花驄馬喂來肥。
雜曲歌辭。排遍第二:鴛鴦殿里笙歌起，翡翠樓前出舞人。喚上紫微三五夕，聖明方壽一千春。
雜曲歌辭。涼州詞:國使翩翩隨旆旌，隴西岐路足荒城。氈裘牧馬胡雛小，日暮蕃歌三兩聲。
雜曲歌辭。涼州詞:邊城暮雨雁飛低，蘆筍初生漸欲齊。無數鈴聲遙過磧，應馱白練到安西。古鎮城門白磧開，胡兵往往傍沙堆。巡邊使客行應早，每待平安火到來。鳳林關里水東流，白草黃榆六十秋。邊將皆承主恩澤，無人解道取涼州。
雜曲歌辭。涼州詞:昨夜蕃兵報國仇，沙州都護破涼州。黃河九曲今歸漢，塞外縱橫戰血流。
雜曲歌辭。太和第一:國門卿相舊山莊，聖主移來宴綠芳。簾外輾為車馬路，花間踏出舞人場。
雜曲歌辭。太和第二:國鳥尚含天樂轉，寒風猶帶御衣香。為報碧潭明月夜，會須留賞待君王。
雜曲歌辭。太和第三:庭前鵲繞相思樹，井上鶯歌爭刺桐。含情少婦悲春草，多是良人學轉蓬。
雜曲歌辭。太和第四:塞北江南共一家，何須淚落怨黃沙。春酒半酣千日醉，庭前還有落梅花。
雜曲歌辭。太和第五徹:我皇膺運太平年，四海朝宗會百川。自古幾多明聖主，不如今帝勝堯天。
雜曲歌辭。伊川歌第一:秋風明月獨離居，蕩子從戎十載餘。徵人去日殷勤屬，歸雁來時數寄書。
雜曲歌辭。伊川歌第二:彤闈曉闢萬鞍回，玉輅春游薄晚開。渭北清光搖草樹，州南嘉景入樓台。
雜曲歌辭。伊川歌第三:聞道黃花戍，頻年不解兵。可憐閨里月，偏照漢家營。
雜曲歌辭。伊川歌第四:千里東歸客，無心憶舊游。掛帆游白水，高枕到青州。
雜曲歌辭。伊川歌第五:桂殿江烏對，雕屏海燕重。只應多釀酒，醉罷樂高鐘。
雜曲歌辭。入破第一:千門今夜曉初晴，萬里天河徹帝京。璨璨繁星駕秋色，棱棱霜氣韻鐘聲。
雜曲歌辭。入破第二:長安二月柳依依，西出流沙路漸微。閼氏山上春光少，相府庭邊驛使稀。
雜曲歌辭。入破第三:三秋大漠冷溪山，八月嚴霜變草顏。捲旆風行宵渡磧，銜枚電掃曉應還。
雜曲歌辭。入破第四:行樂三陽早，芳菲二月春。閨中紅粉態，陌上看花人。
雜曲歌辭。入破第五:君住孤山下，煙深夜徑長。轅門渡綠水，游苑繞垂楊。
雜曲歌辭。陸州歌第一:分野中峰變，陰晴眾壑殊。欲投人處宿，隔浦問樵夫。
雜曲歌辭。陸州歌第二:共得煙霞徑，東歸山水游。蕭蕭望林夜，寂寂坐中秋。
雜曲歌辭。陸州歌第三:香氣傳空滿，妝花映薄紅。歌聲天仗外，舞態御樓中。
雜曲歌辭。排遍第一:樹發花如錦，鶯啼柳若絲。更逢歡宴地，愁見別離時。
雜曲歌辭。排遍第二:明月照秋葉，西風響夜砧。強言徒自亂，往事不堪尋。
雜曲歌辭。排遍第三:坐對銀釭曉，停留玉箸痕。君門常不見，無處謝前恩。
雜曲歌辭。排遍第四:曙月當窗滿，徵人出塞遙。畫樓終日閉，清管為誰調。
雜曲歌辭。簇拍陸州:西去輪台萬里餘，故鄉音耗日應疏。隴山鸚鵡能言語，為報閨人數寄書。
雜曲歌辭。石州:自從君去遠巡邊，終日羅幃獨自眠。看花情轉切，攬鏡淚如泉。一自離君後，啼多雙臉穿。何時狂虜滅，免得更留連。
雜曲歌辭。蓋羅縫:秦時明月漢時關，萬里徵人尚未還。但願龍庭神將在，不教胡馬渡陰山。音書杜絕白狼西，桃李無顏黃鳥啼。寒鳥春深歸去盡，出門腸斷草萋萋。
雜曲歌辭。雙帶子:私言切語誰人會，海燕雙飛繞畫梁。君學秋胡不相識，妾亦無心去採桑。
雜曲歌辭。昆侖子:揚子譚經去，淮王載酒過。醉來啼鳥喚，坐久落花多。
雜曲歌辭。祓禊曲:昨見春條綠，那知秋葉黃。蟬聲猶未斷，寒雁已成行。金谷園中柳，春來已舞腰。那堪好風景，獨上洛陽橋。何處堪愁思，花間長樂宮。君王不重客，泣淚向春風。
雜曲歌辭。上巳樂:猩猩血彩系頭標，天上齊聲舉畫橈。卻是內人爭意切，六宮羅袖一時招。
雜曲歌辭。穆護砂:玉管朝朝弄，清歌日日新。折花當驛路，寄與隴頭人。
雜曲歌辭。思歸樂:晚日催弦管，春風入綺羅。杏花如有意，偏落舞衫多。萬里春應盡，三江雁亦稀。連天漢水廣，孤客未言歸。
雜曲歌辭。金殿樂:入夜秋砧動，千門起四鄰。不緣樓上月，應為隴頭人。
雜曲歌辭。胡渭州:亭亭孤月照行舟，寂寂長江萬里流。鄉國不知何處是，雲山漫漫使人愁。楊柳千尋色，桃花一苑芳。風吹入簾里，惟有惹衣香。
雜曲歌辭。戎渾:風勁角弓鳴，將軍獵渭城。草枯鷹眼疾，雪盡馬蹄輕。
雜曲歌辭。牆頭花:蟋蟀鳴洞房，梧桐落金井。為君裁舞衣，天寒剪刀冷。妾有羅衣裳，秦王在時作。為舞春風多，秋來不堪著。
雜曲歌辭。採桑:自古多徵戰，由來尚甲兵。長驅千里去，一舉兩蕃平。按劍從沙漠，歌謠滿帝京。寄言天下將，須立武功名。
雜曲歌辭。楊下採桑:飛絲惹綠塵，軟葉對孤輪。今朝入園去，物色強看人。
雜曲歌辭。破陣樂:秋來四面足風沙，塞外徵人暫別家。千里不辭行路遠，時光早晚到天涯。漢兵出頓金微，照日明光鐵衣。百裡火幡焰焰，千行雲騎騑騑。蹙踏遼河自竭，鼓噪燕山可飛。正屬四方朝賀，端知萬舞皇威。少年膽氣凌雲，共許驍雄出群。匹馬城南挑戰，單刀薊北從軍。一鼓鮮卑送款，五餌單於解紛。誓欲成名報國，羞將開口論勛。
雜曲歌辭。戰勝樂:百戰得功名，天兵意氣生。三邊永不戰，此是我皇英。
雜曲歌辭。劍南臣:不分君恩斷，觀妝視鏡中。容華尚春日，嬌愛已秋風。枕席臨窗曉，屏帷對月空。年年後庭樹，芳悴在深宮。
雜曲歌辭。徵步郎:塞外虜塵飛，頻年度磧西。死生隨玉劍，辛苦向金微。
雜曲歌辭。嘆疆場:聞道行人至，妝梳對鏡台。淚痕猶尚在，笑靨自然開。
雜曲歌辭。塞姑:昨日盧梅塞口，整見諸人鎮守。都護三年不歸，折盡江邊楊柳。
雜曲歌辭。水鼓子:雕弓白羽獵初回，薄夜牛羊復下來。夢水河邊秋草合，黑山峰外陣雲開。
雜曲歌辭。婆羅門:回樂峰前沙似雪，受降城外月如霜。不知何處吹蘆管，一夜徵人盡望鄉。
雜曲歌辭。浣沙女:南陌春風早，東鄰去日斜。千花開瑞錦，香撲美人車。長樂青門外，宜春小苑東。樓開萬戶上，人向百花中。
雜曲歌辭。鎮西:天邊物色更無春，只有羊群與馬群。誰家營里吹羌笛，哀怨教人不忍聞。歲去年來拜聖朝，更無山闕對溪橋。九門楊柳渾無半，猶自千條與萬條。
雜曲歌辭。回紇:曾聞瀚海使難通，幽閨少婦罷裁縫。緬想邊庭徵戰苦，誰能對鏡治愁容。久戍人將老，須臾變作白頭翁。
雜曲歌辭。長命女:雲送關西雨，風傳渭北秋。孤燈然客夢，寒杵搗鄉愁。
雜曲歌辭。醉公子:昨日春園飲，今朝倒接籬。誰人扶上馬，不省下樓時。
雜曲歌辭。一片子:柳色青山映，梨花雪鳥藏。綠窗桃李下，閑坐嘆春芳。
雜曲歌辭。甘州:欲使傳消息，空書意不任。寄君明月鏡，偏照故人心。
雜曲歌辭。濮陽女:雁來書不至，月照獨眠房。賤妾多愁思，不堪秋夜長。
雜曲歌辭。相府蓮:夜聞鄰婦泣，切切有餘哀。即問緣何事，徵人戰未回。
雜曲歌辭。簇拍相府蓮:莫以今時寵，寧無舊日恩。看花滿眼淚，不共楚王言。閨燭無人影，羅屏有夢魂。近來音耗絕，終日望應門。
雜曲歌辭。離別難:此別難重陳，花深復變人。來時梅覆雪，去日柳含春。物候催行客，歸途淑氣新。剡川今已遠，魂夢暗相親。
雜曲歌辭。離別難:綠楊陌上送行人，馬去車回一望塵。不覺別時紅淚盡，歸來無淚可沾巾。
雜曲歌辭。山鷓鴣:玉關徵戍久，空閨人獨愁。寒露濕青苔，別來蓬鬢秋。人坐青樓晚，鶯語百花時。愁人多自老，腸斷君不知。
雜曲歌辭。鷓鴣詞:湘江斑竹枝，錦翼鷓鴣飛。處處湘陰合，郎從何處歸。
雜曲歌辭。鷓鴣詞:湘江煙水深，沙岸隔楓林。何處鷓鴣飛，日斜斑竹陰。二女虛垂淚，三閭枉自沉。惟有鷓鴣鳥，獨傷行客心。越岡連越井，越鳥更南飛。何處鷓鴣啼，夕煙東嶺歸。嶺頭行人少，天涯北客稀。鷓鴣啼別處，相對淚沾衣。
雜曲歌辭。樂世:管急絲繁拍漸稠，綠腰宛轉曲終頭。誠知樂世聲聲樂，老病人聽未免愁。
雜曲歌辭。急樂世:正抽碧線繡紅羅，忽聽黃鶯斂翠蛾。秋思冬愁春恨望，大都不得意時多。
雜曲歌辭。何滿子:世傳滿子是人名，臨就刑時曲始成。一曲四詞歌八迭，從頭便是斷腸聲。
雜曲歌辭。何滿子:系馬宮槐老，持懷店菊黃。故交今不見，流恨滿川光。
雜曲歌辭。清平調:雲想衣裳花想容，春風拂檻露華濃。若非群玉山頭見，會向瑤台月下逢。一枝紅艷露凝香，雲雨巫山枉斷腸。借問漢宮誰得似，可憐飛燕倚新妝。名花傾國兩相歡，長得君王帶笑看。解釋春風無限恨，沉香亭北倚闌乾。
雜曲歌辭。回波樂:回波爾時酒卮，微臣職在箴規。侍宴既過三爵，喧嘩竊恐非儀。
雜曲歌辭。聖明樂:玉帛殊方至，歌鐘比屋聞。華夷今一貫，同賀聖明君。九陌祥煙合，千春瑞月明。宮花將苑柳，先發鳳凰城。
雜曲歌辭。聖明樂:海浪恬丹徼，邊塵靖黑山。從今萬裡外，不復鎮蕭關。
雜曲歌辭。大酺樂商調曲:淚滴珠難盡，容殘玉易銷。儻隨明月去，莫道夢魂遙。
雜曲歌辭。大酺樂:聖後乘乾日，皇明御歷辰。紫宮初啟坐，蒼璧正臨春。雷雨垂膏澤，金錢賜下人。詔酺歡賞遍，交泰睹惟新。毗陵震澤九州通，士女歡娛萬國同。伐鼓撞鐘驚海上，新妝袨服照江東。梅花落處疑殘雪，柳葉開時任好風。大德不官逢道泰，天長地久屬年豐。
雜曲歌辭。大酺樂:車駕東來值太平，大酺三日洛陽城。小兒一伎竿頭絕，天下傳呼萬歲聲。紫陌酺歸日欲斜，紅塵開路薛王家。雙鬟前說樓前鼓，兩伎爭輪好結花。
雜曲歌辭。千秋樂:八月平時花萼樓，萬方同樂奏千秋。傾城人看長竿出，一伎初成趙解愁。
雜曲歌辭。火鳳辭:歌聲扇里出，妝影扇中輕。未能令掩笑，何處欲鄣聲。知音自不惑，得念是分明。莫見雙嚬斂，疑人含笑情。佳人靚晚妝，清唱動蘭房。影入含風扇，聲飛照日梁。嬌嚬眉際斂，逸韻口中香。自有橫陳分，應憐秋夜長。
雜曲歌辭。熱戲樂:熱戲爭心劇火燒，銅槌暗執不相饒。上皇失喜寧王笑，百尺幢竿果動搖。
雜曲歌辭。春鶯囀:興慶池南柳未開，太真先把一枝梅。內人已唱春鶯囀，花下亻差亻差軟舞來。
雜曲歌辭。達摩支:搗麝成塵香不滅，拗蓮作寸絲難絕。紅淚文姬洛水春，白頭蘇武天山雪。君不見無愁高緯花漫漫，漳浦宴餘清露寒。一旦臣僚共囚虜，欲吹羌管先汍瀾。舊臣頭鬢霜華早，可惜雄心醉中老。萬古春歸夢不歸，鄴城風雨連天草。
雜曲歌辭。如意娘:看朱成碧思紛紛，憔悴支離為憶君。不信比來長下淚，開箱驗取石榴裙。
雜曲歌辭。雨霖鈴:雨霖鈴夜卻歸秦，猶是張徽一曲新。長說上皇垂淚教，月明南內更無人。
雜曲歌辭。桂花曲:可憐天上桂花孤，試問姮娥更要無。月宮幸有閑田地，何不中央種兩株。
雜曲歌辭。渭城曲:渭城朝雨浥輕塵，客舍青青柳色春。勸君更盡一杯酒，西出陽關無故人。
雜曲歌辭。竹枝:帝子蒼梧不復歸，洞庭葉下荊雲飛。巴人夜唱竹枝後，腸斷曉猿聲漸稀。
雜曲歌辭。竹枝:白帝城頭春草生，白鹽山下蜀江清。南人上來歌一曲，北人莫上動鄉情。山桃紅花滿上頭，蜀江春水拍江流。花紅易衰似郎意，水流無限似儂愁。江上朱樓新雨晴，瀼西春水縠文生。橋東橋西好楊柳，人來人去唱歌行。日出三竿春霧消，江頭蜀客駐蘭橈。憑寄狂夫書一紙，住在成都萬里橋。兩岸山花似雪開，家家春酒滿銀杯。昭君坊中多女伴，永安宮外踏青來。瞿塘嘈嘈十二灘，此中道路古來難。長恨人心不如水，等閑平地起波瀾。巫峽蒼蒼煙雨時，清猿啼在最高枝。個里愁人腸自斷，由來不是此聲悲。城西門前灧澦堆，年年波浪不能摧。懊惱人心不如石，少時東去復西來。山上層層桃李花，雲間煙火是人家。銀釧金釵來負水，長刀短笠去燒畬。楊柳青青江水平，聞郎江上唱歌聲。東邊日出西邊雨，道是無情還有情。楚水巴山江雨多，巴人能唱本鄉歌。今朝北客思歸去，回入紇那披綠羅。
雜曲歌辭。竹枝:瞿塘峽口冷煙低，白帝城頭月向西。唱到竹枝聲咽處，寒猿晴鳥一時啼。竹枝苦怨怨何人，夜靜山空歇又聞。蠻兒巴女齊聲唱，愁殺江樓病使君。巴東船舫上巴西，波面風生雨腳齊。水蓼冷花紅蔟蔟，江蘺濕葉碧萋萋。江畔誰人唱竹枝，前聲斷咽後聲遲。怪來調苦緣詞苦，多是通州司馬詩。
雜曲歌辭。竹枝:荊門灘急水潺潺，兩岸猿啼煙滿山。渡頭年少應官去，月落西陵望不還。巫峽雲開神女祠，綠潭紅樹影參差。下牢戍口初相問，無義灘頭剩別離。石壁千重樹萬重，白雲斜掩碧芙蓉。昭君溪上年年月，獨自嬋娟色最濃。十二峰頭月欲低，空濛江上子規啼。孤舟一夜東歸客，泣向春風憶建溪。
雜曲歌辭。竹枝:門前春水白蘋花，岸上無人小艇斜。商女經過江欲暮，散拋殘食飼神鴉。亂繩千結絆人深，越羅萬丈表長尋。楊柳在身垂意緒，藕花落盡見蓮心。
雜曲歌辭。楊柳枝:一樹春風萬萬枝，嫩於金色軟於絲。永豐西角荒園里，盡日無人屬阿誰。一樹衰殘委泥土，雙枝榮耀植天庭。定知玄象今春後，柳宿光中添兩星。
雜曲歌辭。楊柳枝:六么水調家家唱，白雪梅花處處吹。古歌舊曲君休聽，聽取新翻楊柳枝。陶令門前四五樹，亞夫營里百千條。何似東都正二月，黃金枝映洛陽橋。依依裊裊復青青，勾引清風無限情。白雪花繁空撲地，綠絲條弱不勝鶯。紅板江橋青酒旗，館娃宮暖日斜時。可憐雨歇東風定，萬樹千條各自垂。蘇州楊柳任君誇，更有錢塘勝館娃。若解多情尋小小，綠楊深處是蘇家。蘇家小女舊知名，楊柳風前別有情。剝條盤作銀環樣，捲葉吹為玉笛聲。葉含濃露如啼眼，枝裊輕風似舞腰。小樹不禁攀折苦，乞君留取兩三條。人言柳葉似愁眉，更有愁腸似柳絲。柳絲輓斷腸牽斷，彼此應無續得期。
雜曲歌辭。楊柳枝:一樹依依在永豐，兩枝飛去杳無蹤。玉皇曾採人間曲，應逐歌聲入九重。
雜曲歌辭。楊柳枝:塞北梅花羌笛吹，淮南桂樹小山詞。請君莫奏前朝曲，聽唱新翻楊柳枝。南陌東城春早時，相逢何處不依依。桃紅李白皆誇好，須得垂楊相發輝。鳳闕輕遮翡翠帷，龍墀遙望曲塵絲。御溝春水柳暉映，狂殺長安年少兒。金谷園中鶯亂飛，銅駝陌上好風吹。城東桃李須臾盡，爭似垂楊無限時。花萼樓前初種時，美人樓上鬥腰支。如今拋擲上街里，露葉如啼欲恨誰。煬帝行宮汴水濱，數株殘柳不勝春。昨來風起花如雪，飛入宮牆不見人。御陌青門拂地垂，千條金縷萬條絲。如今綰作同心結，將贈行人知不知。城外春風滿酒旗，行人揮袂日西時。長安陌上無窮樹，唯有垂楊管別離。輕盈裊娜占春華，舞榭妝樓處處遮。春盡絮飛留不得，隨風好去落誰家。
雜曲歌辭。楊柳枝:揚子江頭煙景迷，隋家宮樹拂金堤。嵯峨猶有當時色，半蘸波中水鳥棲。迎得春光先到來，淺黃輕綠映樓台。只緣裊娜多情思，便被春風長請挼。巫峽巫山楊柳多，朝雲暮雨遠相和。因想陽台無限事，為君回唱竹枝歌。
雜曲歌辭。楊柳枝:暫憑樽酒送無憀，莫損愁眉與細腰。人世死前唯有別，春風爭擬惜長條。含煙惹霧每依依，萬緒千條拂落暉。為報行人休盡折，半留相送半迎歸。
雜曲歌辭。楊柳枝:梁苑隋堤事已空，萬條猶舞舊春風。那堪更想千年後，誰見楊花入漢宮。
雜曲歌辭。楊柳枝:傷見路傍楊柳春，一枝折盡一重新。今年還折去年處，不送去年離別人。
雜曲歌辭。楊柳枝:宜春苑外最長條，閑裊春風伴舞腰。正是玉人腸斷處，一渠春水赤欄橋。南內牆東御路傍，預知春色柳絲黃。杏花未肯無情思，何事情人最斷腸。蘇小門前柳萬條，毿毿金線拂平橋。黃鶯不語東風起，深閉朱門伴細腰。金縷毿毿碧瓦溝，六宮眉黛惹春愁。晚來更帶龍池雨，半拂欄乾半入樓。館娃宮外鄴城西，遠映徵帆近拂堤。系得王孫歸意切，不關春草綠萋萋。兩兩黃鸝色似金，裊枝啼露動芳音。春來幸自長如線，可惜牽纏蕩子心。御柳如絲映九重，鳳凰窗柱繡芙蓉。景陽樓伴千條露，一面新妝待曉鐘。織錦機邊鶯語頻，停梭垂淚憶徵人。塞門三月猶蕭索，縱有垂楊未覺春。
雜曲歌辭。楊柳枝:春入行宮映翠微，玄宗侍女舞煙絲。如今柳向空城綠，玉笛何人更把吹。爛熳春歸水國時，吳王宮殿柳垂絲。黃鶯長叫空閨畔，西子無因更得知。
雜曲歌辭。楊柳枝:鳳樓高映綠陰陰，凝碧多含雨露深。莫謂一枝柔軟力，幾曾牽破別離心。館娃宮畔響廊前，依托吳王養翠煙。劍去國亡臺榭毀，卻隨紅樹噪秋蟬。濃低似中陶潛酒，軟極如傷宋玉風。多謝將軍繞營種，翠中閑卓戰旗紅。高僧愛惜遮江寺，游子傷殘露野橋。爭似著行垂上苑，碧桃紅杏對搖搖。
雜曲歌辭。楊柳枝:莫折宮前楊柳枝，玄宗曾向笛中吹。傷心日暮煙霞起，無限春愁生翠眉。凝碧池邊斂翠眉，景陽臺下綰青絲。那勝妃子朝元閣，玉手和煙弄一枝。
雜曲歌辭。楊柳枝:靈和風暖太昌春，舞線搖絲向昔人。何似曉來江雨後，一行如畫隔遙津。彭澤初栽五樹時，只應閑看一枝枝。不知天意風流處，要與佳人學畫眉。暖傍離亭靜拂橋，入流穿檻綠搖搖。不知落日誰相送，魂斷千條與萬條。春來綠樹遍天涯，未見垂楊未可誇。晴日萬株煙一陣，閑坊兼是莫愁家。十首當年有舊詞，唱青歌翠幾無遺。未曾得向行人道，不為離情莫折伊。
雜曲歌辭。楊柳枝:華清高樹出離宮，南陌柔條帶暖風。誰風輕陰是良夜，瀑泉聲畔月明中。洛橋晴影覆江船，羌笛秋聲濕塞煙。閑想習池公宴罷，水蒲風絮夕陽天。嫩綠輕懸似綴旒，路人遙見隔宮樓。誰能更近丹墀種，解播皇風入九州。暖風晴日斷浮埃，廢路新條發釣台。處處輕輕可惆悵，後人攀處古人栽。潭上江邊裊裊垂，日高風靜絮相隨。青樓一樹無人見，正是女郎眠覺時。汴水高懸百萬條，風清兩岸一時搖。隋家力盡虛栽得，無限春風屬聖朝。和花煙樹九重城，夾路春陰十萬營。唯向邊頭不堪望，一株憔悴少人行。窗外齊垂旭日初，樓邊輕好暖風徐。游人莫道栽無益，桃李清陰卻不如。眾木猶寒獨早青，御溝橋畔曲江亭。陶家舊日應如此，一院春條綠繞廳。帳偃纓垂細復繁，令人心想石家園。風條月影皆堪重，何事侯門愛樹萱。數首新詞帶恨成，柳絲牽我我傷情。柔娥幸有腰支穩，試踏吹聲作唱聲。高出軍營遠映橋，賊兵曾斫火曾燒。風流性在終難改，依舊春來萬萬條。縣依陶令想嫌迂，營伴將軍即大粗。此日與君除萬恨，數篇風調更應無。狂似纖腰軟勝綿，自多情態更誰憐。游人不折還堪恨，拋向橋邊與路邊。朝陽晴照綠楊煙，一別通波十七年。應有舊枝無處覓，萬株風里卓旌旃。晴垂芳態吐牙新，雨擺輕條濕面春。別有出牆高數尺，不知搖動是何人。暖梳簪朵事登樓，因掛垂楊立地愁。牽斷綠絲攀不得，半空懸著玉搔頭。西園高樹後庭根，處處尋芳有摺痕。終憶舊游桃葉舍，一株斜映竹籬門。劉白蘇台總近時，當初章句是誰推。纖腰舞盡春楊柳，未有儂家一首詩。
雜曲歌辭。楊柳枝:解凍風來末上青，解垂羅袖拜卿卿。無端裊娜臨官路，舞送行人過一生。吳王宮里色偏深，一簇纖條萬縷金。不憤錢塘蘇小小，引郎枝下結同心。橋北橋南千萬條，恨伊張緒不相饒。金羈白馬臨風望，認得羊家靜婉腰。狂雪隨風撲馬飛，惹煙無力被風欹。莫交移入靈和殿，宮女三千又妒伊。裊翠籠煙拂暖波，舞裙新染曲塵羅。章華台畔隋堤上，倚得春風爾許多。
雜曲歌辭。楊柳枝:軟碧搖煙似送人，映花時把翠眉顰。青青自是風流主，漫颭金絲待洛神。瑟瑟羅裙金縷腰，黛眉偎破未重描。醉來咬損新花子，拽住仙郎盡放嬌。鵲橋初就咽銀河，今夜仙郎自性和。不是昔年攀桂樹，豈能月里索姮娥。
雜曲歌辭。楊柳枝:閭門風暖落花乾，飛遍江南雪不寒。獨有晚來臨水驛，閑人多憑赤闌乾。有池有榭即矇矇，浸潤翻成長養功。恰似有人長點檢，著行排立向春風。根柢雖然傍濁河，無妨終日近笙歌。驂驂金帶誰堪比，還笑黃鶯不較多。萬株枯槁怨亡隋，似弔吳台各自垂。好是淮陰明月里，酒樓橫笛不勝吹。
雜曲歌辭。浪淘沙:九曲黃河萬里沙，浪淘幾簸自天涯。如今直上銀河去，同到牽牛織女家。洛水橋邊春日斜，碧流輕淺見瓊沙。無端陌上狂風急，驚起鴛鴦出浪花。汴水東流虎眼文，清淮曉色鴨頭春。君看渡口淘沙處，渡卻人間多少人。鸚鵡洲頭浪颭沙，青樓春望日將斜。銜泥燕子爭歸舍，獨自狂夫不憶家。濯錦江邊兩岸花，春風吹浪正淘沙。女郎剪下鴛鴦錦，將向中流匹晚霞。日照澄洲江霧開，淘金女伴滿江隈。美人首飾侯王印，盡是沙中浪底來。八月濤聲吼地來，頭高數丈觸山回。須臾卻入海門去，捲起沙堆似雪堆。莫道讒言如浪深，莫言遷客似沙沉。千淘萬漉雖辛苦，吹盡狂沙始到金。流水淘沙不暫停，前波未滅後波生。令人忽憶瀟湘渚，回唱迎神三兩聲。
雜曲歌辭。浪淘沙:一泊沙來一泊去，一重浪滅一重生。相攪相淘無歇日，會交山海一時平。白浪茫茫與海連，平沙浩浩四無邊。暮去朝來淘不住，遂令東海變桑田。青草湖中萬里程，黃梅雨里一人行。愁見灘頭夜泊處，風翻暗浪打船聲。借問江湖與海水，何似君情與妾心。相恨不如潮有信，相思始覺海非深。海底飛塵終有日，山頭化石豈無時。誰道小郎拋小婦，船頭一去沒回期。隨波逐浪到天涯，遷客生還有幾家。卻到帝鄉重富貴，請君莫忘浪淘沙。
雜曲歌辭。浪淘沙:灘頭細草接疏林，浪惡罾船半欲沉。宿鷺眠洲非舊浦，去年沙觜是江心。蠻歌豆蔻北人愁，松雨蒲風夜艇秋。浪起鵁鶄眠不得，寒沙細細入江流。
雜曲歌辭。紇那曲:楊柳鬱青青，竹枝無限情。同郎一回顧，聽唱紇那聲。踏曲興無窮，調同詞不同。願郎千萬壽，長作主人翁。
雜曲歌辭。瀟湘神二曲:湘水流，湘水流，九疑雲物至今愁。君問二妃何處所，零陵香草露中秋。斑竹枝，斑竹枝，淚痕點點寄相思。楚客欲聽瑤瑟怨，瀟湘深夜月明時。
雜曲歌辭。拋球樂:五彩繡團團，登君玳瑁筵。最宜紅燭下，偏稱落花前。上客如先起，應須贈一船。春早見花枝，朝朝恨發遲。及看花落後，卻憶未開時。幸有拋球樂，一杯君莫辭。
雜曲歌辭。太平樂:歲豐仍節儉，時泰更銷兵。聖念長如此，何憂不太平。湛露浮堯酒，熏風起舜歌。願同堯舜意，所樂在人和。
雜曲歌辭。太平樂:風俗今和厚，君王在穆清。行看採花曲，盡是太階平。
雜曲歌辭。太平樂:聖德超千古，皇威靜四方。蒼生今息戰，無事覺時長。
雜曲歌辭。升平樂:正氣繞宮樓，皇居信上游。遠岡延聖祚，平地載神州。會合皆重譯，潺湲近八流。中興豈假問，據此自千秋。寥泬敞延英，朝班立位橫。宣傳無草動，拜舞有衣聲。鴛瓦雲消濕，蟲絲日照明。辛勤自不到，遙見似前生。處處足歡聲，時康歲已深。不同三尺劍，應似五弦琴。壽笑山猶盡，明嫌日有陰。何當憐一物，亦遣斷愁吟。曙質絕埃氛，彤庭列禁軍。聖顏初對日，龍尾競緣雲。佩響交成韻，簾陰暖帶紋。逍遙豈有事，於此詠南熏。一物周天至，洪纖盡晏然。車書無異俗，甲子並豐年。奇技皆歸樸，徵夫亦服田。君王故不有，台鼎合韋弦。日日聽歌謠，區中盡祝堯。蟲蝗初不害，夷狄近全銷。史筆唯書瑞，天台絕見祆。因令匹夫志，轉欲事清朝。品物盡昭蘇，神功復帝謨。他時應有壽，當代且無虞。賜歷通遐俗，移關入半胡。鷦鷯一何幸，於此寄微軀。無戰復無私，堯時即此時。焚香臨極早，待月捲簾遲。端拱乾坤內，何言黃主纊垂。君看聖明驗，只此是神龜。旭日上清穹，明堂坐聖聰。衣裳承瑞氣，冠冕蓋重瞳。花木經宵露，旌旗立仗風。何期於此地，見說似仙宮。五帝三皇主，蕭曹魏邴臣。文章惟反樸，戈甲盡生塵。諫紙應無用，朝綱自有倫。升平不可紀，所見是閑人。
雜曲歌辭。金縷衣:勸君莫惜金縷衣，勸君惜取少年時。花開堪折直須折，莫待無花空折枝。
雜曲歌辭。鳳歸雲:金井欄邊見羽儀，梧桐樹上宿寒枝。五陵公子憐文彩，畫與佳人刺繡衣。飲啄蓬山最上頭，和煙飛下禁城秋。曾將弄玉歸雲去，金青羽斜開十二樓。
雜曲歌辭。拜新月:開簾見新月，便即下階拜。細語人不聞，北風吹裙帶。
雜曲歌辭。拜新月:拜新月，拜月出堂前，暗魄深籠桂，虛弓未引弦。拜新月，拜月妝樓上，鸞鏡未安台，蛾眉已相向。拜新月，拜月不勝情，庭前風露清，月臨人自老，望月更長生。東家阿母亦拜月，一拜一悲聲斷絕。昔年拜月逞容儀，如今拜月雙淚垂。回看眾女拜新月，卻憶紅閨年少時。
雜曲歌辭。憶江南:江南好，風景舊曾諳。日出江花紅勝火，春來江水綠如藍。能不憶江南。江南憶，最憶是杭州。山寺月中尋桂子，郡亭枕上看潮頭。何日更重游。江南憶，其次憶吳宮。吳酒一杯春竹葉，吳娃雙舞醉芙蓉。早晚復相逢。
雜曲歌辭。憶江南:春過也，共惜艷陽年。猶有桃花流水上，無辭竹葉醉樽前，惟待見青天。春去也，多謝洛城人。弱柳從風疑舉袂，叢蘭裛露似沾巾，獨笑亦含顰。
雜曲歌辭。宮中調笑:團扇，團扇，美人病來遮面。玉顏憔悴三年，誰復商量管弦。弦管，弦管，春草昭陽路斷。胡蝶，胡蝶，飛上金花枝葉。君前對舞春風，百葉桃花樹紅。紅樹，紅樹，燕語鶯啼日暮。羅袖，羅袖，暗舞春風依舊。遙看歌舞玉樓，好日新妝坐愁。愁坐，愁坐，一世虛生虛過。楊柳，楊柳，日暮白沙渡口。船頭江水茫茫，商人少婦斷腸。腸斷，腸斷，鷓鴣夜飛失伴。
雜曲歌辭。宮中調笑:胡馬，胡馬，遠放燕支山下。咆沙咆雪獨嘶，東望西望路迷。迷路，迷路，邊草無窮日暮。河漢，河漢，曉掛秋城漫漫。愁人起望相思，江南塞北別離。離別，離別，河漢雖同路絕。
雜曲歌辭。轉應詞:邊草，邊草，邊草盡來兵老。山南山北雪晴，千里萬里月明。明月，明月，胡笳一聲愁絕。
雜曲歌辭。宮中行樂詞:小小生金屋，盈盈在紫微。山花插寶髻，石竹繡羅衣。每出深宮里，常隨步輦歸。只愁歌舞散，化作彩雲飛。柳色黃金嫩，梨花白雪香。玉樓巢翡翠，金殿鎖鴛鴦。選妓隨雕輦，徵歌出洞房。宮中誰第一，飛燕在昭陽。盧橘為秦樹，葡萄出漢宮。煙花宜落日，絲管醉春風。笛奏龍鳴水，簫吟鳳下空。君王多樂事，何必向回中。玉樹春歸日，金宮樂事多。後庭朝未入，輕輦夜相過。笑出花間語，嬌來燭下歌。莫教明月去，留著醉姮娥。繡戶香風暖，紗窗曙色新。宮花爭笑日，池草暗生春。綠樹聞歌鳥，青樓見舞人。昭陽桃李月，羅綺自相親。今日明光里，還須結伴游。春風開紫殿，天樂下珠樓。艷舞全知巧，嬌歌半欲羞。更憐花月夜，宮女笑藏鉤。寒雪梅中盡，春風柳上歸。宮鶯嬌欲醉，檐燕語還飛。遲日明歌席，新花艷舞衣。晚來移彩仗，行樂泥光輝。水綠南熏殿，花紅北闕樓。鶯歌聞太液，鳳吹繞瀛洲。素女鳴珠佩，天人弄彩球。今朝風日好，宜入未央游。
雜曲歌辭。宮中樂:楚塞金陵靜，巴山玉壘空。萬方無一事，端拱大明宮。霜霽長楊苑，冰開太液池。宮中行樂日，天下盛明時。柳色煙相似，梨花雪不如。春風真有意，一一麗皇居。月上宮花靜，煙含苑樹深。銀台門已閉，仙漏夜沉沉。九重青鎖闥，百尺碧雲樓。明月秋風起，珠簾上玉鉤。
雜曲歌辭。宮中樂:網戶交如綺，紗窗薄似煙。樂吹天上曲，人是月中仙。翠匣開寒鏡，珠釵掛步搖。妝成只畏曉，更漏促春宵。江果瑤池實，金盤露井冰。甘泉將避暑，台殿曉光凝。月彩浮鸞殿，砧聲隔鳳樓。笙歌臨水檻，紅燭乍迎秋。奇樹留寒翠，神池結夕波。黃山一夜雪，渭水雁聲多。
雜曲歌辭。踏歌詞:彩女迎金屋，仙姬出畫堂。鴛鴦裁錦袖，翡翠帖花黃。歌響舞分行，艷色動流光。庭際花微落，樓前漢已橫。金壺催夜盡，羅袖拂寒輕。樂笑暢歡情，未半著天明。
雜曲歌辭。踏歌詞:春景嬌春台，新露泣新梅。春葉參差吐，新花重迭開。花影飛鶯去，歌聲度鳥來。倩看飄颻雪，何如舞袖回。逶迤度香閣，顧步出蘭閨。欲繞鴛鴦殿，先過桃李蹊。風帶舒還捲，簪花舉復低。欲問今宵樂，但聽歌聲齊。夜久星沉沒，更深月影斜。裙輕才動佩，鬟薄不勝花。細風吹寶襪，輕露濕紅紗。相看樂未已，蘭燈照九華。
雜曲歌辭。踏歌詞:花萼樓前雨露新，長安城裡太平人。龍銜火樹千燈艷，雞踏蓮花萬歲春。帝宮三五戲春台，行雨流風莫妒來。西域燈輪千影合，東華金闕萬重開。
雜曲歌辭。踏歌行:春江月出大堤平，堤上女郎連袂行。唱盡新詞看不見，紅霞影樹鷓鴣鳴。桃蹊柳陌好經過，燈下妝成月下歌。為是襄王故宮地，至今猶自細腰多。新詞宛轉遞相傳，振袖傾鬟風露前。月落烏啼雲雨散，游童陌上拾花鈿。日暮江頭聞竹枝，南人行樂北人悲。自從雪裡唱新曲，直至三春花盡時。
雜曲歌辭。天長地久詞:玉砌紅花樹，香風不敢吹。春光解天意，偏發殿南枝。虹橋千步廊，半在水中央。天子方清暑，宮人重暮妝。辭輦復當熊，傾心奉上宮。君王若看貌，甘在眾妃中。雲日呈祥禮物殊，北庭生獻五單於。塞天萬里無飛鳥，可在邊城用郅都。台殿雲涼風日微，君王初賜六宮衣。樓船罷泛歸猶早，行道才人鬥射飛。
雜曲歌辭。欸乃曲:偏存名跡在人間，順俗與時未安閑。來謁大官兼問政，扁舟卻入九疑山。湘江二月春水平，滿月和風宜夜行。唱橈欲過平陽戍，守吏相呼問姓名。千里楓林煙雨深，無朝無暮有猿吟。停橈靜聽曲中意，好是雲山韶濩音。零陵郡北湘水東，浯溪形勝滿湘中。溪口石顛堪自逸，誰能相伴作漁翁。下瀧船似入深淵，上瀧船似欲升天。瀧南始到九疑郡，應絕高人乘興船。
雜曲歌辭。十二月樂辭。正月:上樓迎春新春歸，暗黃著柳宮漏遲。薄薄淡靄弄野姿，寒綠幽泥生短絲。錦床曉卧玉肌冷，露臉未開對朝暝。官街柳帶不堪折，早晚菖蒲勝綰結。
雜曲歌辭。十二月樂辭。二月:二月飲酒採桑津，宜男草生蘭笑人。蒲如交劍風如熏，勞勞胡燕怨酣春。薇帳逗煙生綠塵，金翅峨髻愁暮雲，沓颯起舞真珠裙。津頭送別唱流水，酒客背寒南山死。
雜曲歌辭。十二月樂辭。三月:東方風來滿眼春，花城柳暗愁幾人。復宮深殿竹風起，新翠舞襟靜如水。光風轉蕙百餘里，暖霧驅雲撲天地。軍裝宮妓掃蛾淺，搖搖錦旗夾城暖。曲水飄香去不歸，梨花落盡成秋苑。
雜曲歌辭。十二月樂辭。四月:曉涼暮涼樹如蓋，千山濃綠生雲外。依微香雨青氛氳，膩葉蟠花照曲門。金塘閑水搖碧漪，老景沉重無驚飛，墮紅殘萼暗參差。
雜曲歌辭。十二月樂辭。五月:雕玉押簾上，輕轂籠虛門。井汲鉛華水，扇織鴛鴦文。回雪舞涼殿，甘露洗空綠。羅袖從徊翔，香汗沾寶粟。
雜曲歌辭。十二月樂辭。六月:裁生羅，伐湘竹，帔拂疏霜簟秋玉。炎炎紅鏡東方開，暈如車輪上徘徊，啾啾赤帝騎龍來。
雜曲歌辭。十二月樂辭。七月:星依雲渚冷，露滴盤中圓。好花生木末，衰蕙愁空園。夜天如玉砌，池葉極青錢。僅厭舞衫薄，稍知花簟寒。曉風何拂拂，北鬥光闌乾。
雜曲歌辭。十二月樂辭。八月:孀妾怨長夜，獨客夢歸家。傍檐蟲緝絲，向壁燈垂花。檐外月光吐，簾中樹影斜。悠悠飛露姿，點綴池中荷。
雜曲歌辭。十二月樂辭。九月:離宮散螢天似水，竹黃池冷芙蓉死。月綴金鋪光脈脈，涼苑虛庭空澹白。霜花飛飛風草草，翠錦斕斑滿層道。雞人罷唱曉瓏璁，鴉啼金井下疏桐。
雜曲歌辭。十二月樂辭。十月:玉壺銀箭稍難傾，釭花夜笑凝幽明。碎霜斜舞上羅幕，燭籠兩行照飛閣。珠帷怨卧不成眠，金鳳刺衣著體寒，長眉對月鬥彎環。
雜曲歌辭。十二月樂辭。十一月:宮城團回凜嚴光，白天碎碎墮瓊芳。撾鐘高飲千日酒，卻天凝寒作君壽。御溝泉合如環素，火井溫水在何處。
雜曲歌辭。十二月樂辭。十二月:日腳淡光紅灑灑，薄霜不銷桂枝下。依稀和氣解冬嚴，已就長日辭長夜。
雜曲歌辭。十二月樂辭。閏月:帝重光，年重時，七十二候回環推。天官玉管灰剩飛，今歲何長來歲遲。王母移桃獻天子，羲氏和氏迂龍轡。
雜曲歌辭。桃花行:歲去無言忽憔悴，時來含笑吐氛氳。不能擁路迷仙客，故欲開蹊侍聖君。
雜曲歌辭。桃花行:綺萼成蹊遍籞芳，紅英撲地滿筵香。莫將秋宴傳王母，來比春華壽聖皇。
雜曲歌辭。桃花行:源水叢花無數開，丹跗紅萼間青梅。從今結子三千歲，預喜仙游復摘來。
雜曲歌辭。桃花行:桃花灼灼有光輝，無數成蹊點更飛。為見芳林含笑待，遂同溫樹不言歸。
雜曲歌辭。桃花行:紅萼競妍春苑曙，粉茸新向御筵開。長年願奉西王宴，近侍慚無東朔才。
雜曲歌辭。蘇摩遮:摩遮本出海西胡，琉璃寶服紫髯胡。聞道皇恩遍宇宙，來時歌舞助歡娛。繡裝帕額寶花冠，夷歌騎舞借人看。自能激水成陰氣，不慮今年寒不寒。臘月凝陰積帝台，豪歌擊鼓送寒來。油囊取得天河水，將添上壽萬年杯。寒氣宜人最可憐，故將寒水散庭前。惟願聖君無限壽，長取新年續舊年。昭成皇后帝家親，榮樂諸人不比倫。往日霜前花委地，今年雪後樹逢春。
雜曲歌辭。舞馬詞:萬玉朝宗鳳扆，千金率領龍媒。眄鼓凝驕躞蹀，聽歌弄影徘徊。天祿遙徵衛叔，日龍上借羲和。將共兩驂爭舞，來隨八駿齊歌。彩旄八佾成行，時龍五色因方。屈膝銜杯赴節，傾心獻壽無疆。帝皂龍駒沛艾，星蘭驥子權奇。騰倚驤洋應節，繁驕接跡不移。二聖先天合德，群靈率土可封。擊石驂馬覃紫燕，扌從金顧步蒼龍。聖君出震應籙，神馬浮河獻圖。足踏天庭鼓舞，心將帝樂踟躊。
雜曲歌辭。舞馬千秋萬歲樂府詞:金天誕聖千秋節，玉醴還分萬壽觴。試聽紫騮歌樂府，何如騄驥舞華岡。連騫勢出魚龍變，蹀躞驕生鳥獸行。歲歲相傳指樹日，翩翩來伴慶雲翔。聖王至德與天齊，天馬來儀自海西。腕足齊行拜兩膝，繁驕不進蹈千蹄。髤髵奮鬣時蹲踏，鼓怒驤身忽上躋。更有銜杯終宴曲，垂頭掉尾醉如泥。遠聽明君愛逸才，玉鞭金翅引龍媒。不因茲白人間有，定是飛黃天上來。影弄日華相照耀，噴含雲色且徘徊。莫言闕下桃花舞，別有河中蘭葉開。
雜曲歌辭。小曲新詞:霽色鮮宮殿，秋聲脆管弦。聖明千歲樂，歲歲似今年。紅裙明月夜，碧殿早秋時。好向昭陽宿，天涼玉漏遲。
雜曲歌辭。閨怨詞:朝憎鶯百囀，夜妒燕雙棲。不慣經春別，誰知到曉啼。珠箔籠寒月，紗窗背曉燈。夜來巾上淚，一半是春冰。關山徵戍遠，閨閣別離難。苦戰應憔悴，寒衣不要寬。
雜曲歌辭。皇帝感詞:提劍雲雷動，垂衣日月明。禁花呈瑞色，國老見星精。發棹魚先躍，窺巢鳥不驚。山呼一萬歲，直入九重城。天衣五鳳彩，御馬六龍文。雨露清馳道，風雷翊上軍。高方令花外轉，行漏樂前聞。時見金鞭舉，空中指瑞雲。妙算乾戈止，神謀宇宙清。兩階文物盛，七德武功成。校獵長楊苑，屯軍細柳營。歸來獻明主，歌舞隘春城。天樂下天中，雲軿儼在空。鉛黃艷河漢，語笑合笙鏞。已見長隨鳳，仍聞不避熊。君王親試舞，閶闔靜無風。
雜歌謠辭。漁父歌:西塞山邊白鷺飛，桃花流水鱖魚肥。青箬笠，綠蓑衣，春江細雨不須歸。釣台漁父褐為裘，兩兩三三舴艋舟。能縱棹，慣乘流，長江白浪不曾憂。霅溪灣里釣漁翁，舴艋為家西復東。江上雪，浦邊風，笑著荷衣不嘆窮。松江蟹舍主人歡，菰飯蒓羹亦共餐。楓葉落，荻花乾，醉宿漁舟不覺寒。青草湖中月正圓，巴陵漁父棹歌連。釣車子，掘頭船，樂在風波不用仙。
雜歌謠辭。漁父歌:白芷汀寒立鷺鷥，蘋風輕翦浪花時。煙冪冪，日遲遲，香引芙蓉惹釣絲。
雜歌謠辭。漁父歌:風浩寒溪照膽明，小君山上玉蟾生。荷露墜，翠煙輕，撥剌游魚幾處驚。
雜歌謠辭。漁父歌:水接衡門十里餘，信船歸去卧看書。輕爵祿，慕玄虛，莫道漁人只為魚。避世垂綸不記年，官高爭得似君閑。傾白酒，對青山，笑指柴門待月還。棹警鷗飛水濺袍，影侵潭面柳垂絛。終日醉，絕塵勞，曾見錢塘八月濤。
雜歌謠辭。雞鳴曲:雞初鳴，明星照東屋。雞再鳴，紅霞生海腹。百官待漏雙闕前，聖人亦掛山龍服。寶釵命婦燈下起，環佩玲瓏曉光里。直內初燒玉案香，司更尚滴銅壺水。金吾衛里直郎妻，到明不睡聽晨雞。天頭日月相送迎，夜棲旦鳴人不迷。
雜歌謠辭。雞鳴曲:星稀月沒上五更，膠膠角角雞初鳴。徵人牽馬出門立，辭妾欲向安西行。再鳴引頸檐頭下，月中角聲催上馬。才分地色第三鳴，旌旗紅塵已出城。婦人上城亂招手，夫婿不聞遙哭聲。長恨雞鳴別時苦，不遣雞棲近窗戶。
雜歌謠辭。吳楚歌一曰燕美人歌:庭前春鳥啄林聲，紅夾羅襦縫未成。今朝社日停針線，起向朱櫻樹下行。
雜歌謠辭。李夫人歌:一帶不結心，兩股方安髻。慚愧白茅人，月沒教星替。剩結茱萸枝，多擘秋蓮的。獨自有波光，彩囊盛不得。蠻絲系條脫，妍眼和香屑。壽宮不惜鑄南人，柔腸早被秋波割。清澄有餘幽素香，鰥魚渴鳳真珠房。不知瘦骨類冰井，更許夜簾通曉霜。土花漠碧雲茫茫，黃河欲盡天蒼黃。
雜歌謠辭。李夫人歌:紫皇宮殿重重開，夫人飛入瓊瑤台。綠香繡帳何時歇，青雲無光宮水咽。翩聯桂花墜秋月，孤鸞驚啼商絲發。紅璧闌珊懸佩當，歌台小妓遙相望。玉蟾滴水雞人唱，露華蘭葉參差光。
雜歌謠辭。李夫人歌:璇閨羽帳華燭陳，方士夜降夫人神。葳蕤半露芙蓉色，窈窕將期環佩身。麗如三五月，可望難親近。顰黛含犀竟不言，春思秋怨誰能問。欲求巧笑如生時，歌塵在空瑟銜絲。神來未及夢相見，帝比初亡心更悲。愛之欲其生又死，東流萬代無回水。宮漏丁丁夜向晨，煙銷霧散愁方士。
雜歌謠辭。李夫人歌:延年不語望三星，莫說夫人上涕零。爭奈世間惆悵在，甘泉宮夜看圖形。
雜歌謠辭。中山孺子妾歌:中山孺子妾，特以色見珍。雖不如延年妹，亦是當時絕世人。桃李出深井，花艷驚上春。一貴復一賤，關天豈由身。芙蓉老秋霜，團扇羞網塵。戚姬髡翦入舂市，萬古共悲辛。
雜歌謠辭。臨江王節士歌:洞庭白波木葉稀，燕鴻始入吳雲飛。吳雲寒，燕鴻苦，風號沙宿瀟湘浦，節士感秋淚如雨。白日當天心，照之可以事明主。壯士憤，雄風生，安得倚天劍，跨海斬長鯨。
雜歌謠辭。司馬將軍歌代隴上健兒陳安:狂風吹古月，竊弄章華台。北落明星動光彩，南徵猛將如雲雷。手中電曳倚天劍，直斬長鯨海水開。我見樓船壯心目，頗似龍驤下三蜀。揚兵習戰張虎旗，江中白浪如銀屋。身居玉帳臨河魁，紫髯若戟冠崔嵬。細柳開營揖天子，始知灞上為嬰孩。羌笛橫吹阿嚲回，向月樓中吹落梅。將軍自起舞長劍，壯士呼聲動九垓。功成獻凱見明主，丹青畫像麒麟台。
雜歌謠辭。鄭櫻桃歌:石季龍，僭天祿，擅雄豪，美人姓鄭名櫻桃。櫻桃美顏香且澤，娥娥侍寢專宮掖。後庭捲衣三萬人，翠眉清鏡不得親。官軍女騎一千匹，繁花照耀漳河春。織成花映紅綸巾，紅旗掣曳滷簿新。鳴鼙走馬接飛鳥，銅馱琴瑟隨去塵。鳳陽重門如意館，百尺金梯倚銀漢。自言富貴不可量，女為公主男為王。赤花雙簟珊瑚床，盤龍鬥帳琥珀光。淫昏偽位神所惡，滅石者陵終不誤。鄴城蒼蒼白露微，世事翻覆黃雲飛。
雜歌謠辭。襄陽歌:落日欲沒峴山西，倒著接籬花下迷。襄陽小兒齊拍手，攔街爭唱白銅鞮。傍人借問笑何事，笑殺山公醉似泥。鸕鶿杓，鸚鵡杯，百年三萬六千日，一日須傾三百杯。遙看漢水鴨頭綠，恰似葡萄初醱醅。此江若變作春酒，壘曲便築糟丘台。千金駿馬換少妾，醉坐雕鞍歌落梅。車傍側掛一壺酒，鳳笙龍管行相催。咸陽市上嘆黃犬，何如月下傾金罍。君不見晉朝羊公一片石，龜龍剝落生莓苔。淚亦不能為之墮，心亦不能為之哀。誰能憂彼身後事，金鳧銀鴨葬死灰。清風朗月不用一錢買，玉山自倒非人推。舒州杓，力士鐺，李白與爾同死生。襄王雲雨今安在，江水東流猿夜聲。
雜歌謠辭。襄陽曲:襄陽行樂處，歌舞白銅鞮。江城回淥水，花月使人迷。山公醉酒時，酩酊襄陽下。頭上白接籬，倒著還騎馬。峴山臨漢江，水淥沙如雪。上有墮淚碑，青苔久磨滅。且醉習家池，莫看墮淚碑。山公欲上馬，笑殺襄陽兒。
雜歌謠辭。蘇小小歌:幽蘭露，如啼眼。無物結同心，煙花不堪翦。草如茵，松如蓋。風為裳，水為佩。油壁車，久相待。冷翠燭，勞光彩。西陵下，風吹雨。
雜歌謠辭。蘇小小歌:買蓮莫破券，買酒莫解金。酒里春容抱離恨，水中蓮子懷芳心。吳公女兒腰似束，家在錢塘小江曲。一自檀郎逐便風，門前春水年年綠。
雜歌謠辭。蘇小小歌:車輪不可遮，馬足不可絆。長怨十字街，使郎心四散。新人千里去，故人千里來。翦刀橫眼底，方覺淚難裁。登山不愁峻，涉海不愁深。中擘庭前棗，教郎見赤心。
雜歌謠辭。挾瑟歌:挾瑟為君撫，君嫌聲太古。寥寥倚浪絲，口祭口祭沉湘語。賴有秋風知，清泠吹玉柱。
雜歌謠辭。敕勒歌:敕勒金隤壁，陰山無歲華。帳外風飄雪，營前月照沙。羌兒吹玉管，胡姬踏錦花。卻笑江南客，梅落不歸家。
雜歌謠辭。黃獐歌:黃獐黃獐草里藏，彎弓射爾傷。
雜歌謠辭。得體歌:得體紇那也，紇囊得體那。潭裡船車鬧，揚州銅器多。三郎當殿坐，聽唱得體歌。
雜歌謠辭。得寶歌:得寶弘農野，弘農得寶那。潭裡船車鬧，揚州銅器多。三郎當殿坐，聽唱得寶歌。
雜歌謠辭。黃台瓜辭:種瓜黃臺下，瓜熟子離離。一摘使瓜好，再摘令瓜稀。三摘尚自可，摘絕抱蔓歸。
雜歌謠辭。古歌:落葉流風向玉台，夜寒秋思洞房開。水精簾外金波下，雲母窗前銀河回。玉階陰陰苔蘚色，君王履綦難再得。璇閨窈窕秋夜長，繡戶徘徊秋月光。燕姬彩帳芙蓉色，秦子金爐蘭麝香。北鬥七星橫夜半，清歌一曲斷君腸。
雜歌謠辭。古歌:美人怨何深，含情倚金閣。不嚬復不語，紅淚雙雙落。美人閉紅燭，燭坐裁新錦。頻放翦刀聲，夜寒知未寢。
雜歌謠辭。黃曇子歌:參差綠蒲短，搖艷雲塘滿。紅瀲蕩融融，鶯翁鸂鶒暖。萋芊小城路，馬上修蛾懶。羅衫梟向風，點粉金鸝卵。
雜歌謠辭。邯鄲郭公辭:金笳悲故曲，玉座積深塵。言是邯鄲伎，不易鄴城人。青苔竟埋骨，紅粉自傷神。唯有漳河柳，還向舊營春。
雜歌謠辭。箜篌謠:攀天莫登龍，走山莫騎虎。貴賤結交心不移，唯有嚴陵及光武。周公稱大聖，管蔡寧相容。漢謠一鬥粟，不與淮南舂。兄弟尚路人，吾心安所從。它人方寸間，山海幾千重。輕言托朋友，對面九疑峰。多花必早落，桃李不如松。管鮑久已死，何人繼其蹤。
雜歌謠辭。鄴城童子謠:鄴城中，暮塵起。將黑丸，斫文吏。棘為鞭，虎為馬。團團走，鄴城下。切玉劍，射日弓。獻何人，奉相公。扶轂來，關右兒。香掃途，相公歸。
雜歌謠辭。大麥行:大麥乾枯小麥黃，婦人行泣夫走藏。東至集壁西梁洋，問誰腰鐮胡與羌。豈無蜀兵三千人，部領辛苦江山長。安得如鳥有羽翅，托身白雲還故鄉。
雜歌謠辭。白鼉鳴:天欲雨，有東風，南溪白鼉鳴窟中。六月人家井無水，夜聞白鼉人盡起。
雜歌謠辭。步虛詞:漢武清齋讀鼎書，內官扶上畫雲車。壇上月明宮殿閉，仰看星鬥禮空虛。
雜歌謠辭。步虛詞:回步游三洞，清心禮七真。飛符超羽翼，禁火醮星辰。殘藥沾雞犬，靈香出鳳麟。壺中無窄處，願得一容身。
雜歌謠辭。步虛詞:阿母種桃雲海際，花落子成二千歲。海風吹折最繁枝，跪捧瓊盤獻天帝。華表千年鶴一歸，凝丹為頂雪為衣。星星仙語人聽盡，卻向五雲翻翅飛。
雜歌謠辭。步虛詞:玉簡真人降，金書道籙通。煙霞方蔽日，雲雨已生風。四極威儀異，三天使命同。那將人世戀，不去上清宮。羽駕正翩翩，雲鴻最自然。霞冠將月曉，珠佩與星連。鏤玉留新訣，雕金得舊編。不知飛鳥學，更有幾人仙。上帝求仙使，真符取玉郎。三才閑布象，二景鬱生光。騎吏排龍虎，笙歌走鳳凰。天高人不見，暗入白雲鄉。鸞鶴共徘徊，仙官使者催。香花三洞啟，風雨百神來。鳳篆文初定，龍泥印已開。何須生羽翼，始得上瑤台。羽節忽排煙，蘇君已得仙。命風驅日月，縮地走山川。幾處留丹竈，何時種玉田。一朝騎白虎，直上紫微天。靜發降靈香，思神意智長。虎存時促步，龍想更成章。扣齒風雷響，挑燈日月光。仙雲在何處，仿佛滿空堂。幾度游三洞，何方召百神。風雲皆守一，龍虎亦全真。執節仙童小，燒香玉女春。應須絕岩內，委曲問皇人。上法杳無營，玄修似有情。道宮瓊作想，真帝玉為名。召岳驅旌節，馳雷發吏兵。雲車降何處，齋室有仙卿。羽衛一何鮮，香雲起暮煙。方朝太素帝，更向玉清天。鳳曲凝猶吹，龍驂儼欲前。真文幾時降，知在永和年。大道何年學，真符此日催。還持金作印，未要玉為台。羽節分明授，霞衣整頓裁。應緣五雲使，教上列仙來。獨自授金書，蕭條詠紫虛。龍行還當馬，雲起自成車。九轉風煙合，千年井竈餘。參差從太一，壽等混元初。道學已通神，香花會女真。霞床珠鬥帳，金薦玉輿輪。一室心偏靜，三天夜正春。靈官竟誰降，仙相有夫人。上界有黃房，仙家道路長。神來知位次，樂變協宮商。競把琉璃碗，誰傾白玉漿。霞衣最芬馥，蘇合是靈香。珠佩紫霞纓，夫人會八靈。太霄猶有觀，絕宅豈無形。暮雨徘徊降，仙歌宛轉聽。誰逢玉妃輦，應檢九真經。西海辭金母，東方拜木公。雲行疑帶雨，星步欲凌風。羽袖揮丹鳳，霞巾曳彩虹。飄颻九霄外，下視望仙宮。玉樹雜金花，天河織女家。月邀丹鳳舄，風送紫鸞車。霧轂籠綃帶，雲屏列錦霞。瑤台千萬里，不覺往來賒。舞鳳凌天出，歌麟入夜聽。雲容衣眇眇，風韻曲泠泠。扣齒端金簡，焚香檢玉經。仙宮知不遠，只近太微星。紫府與玄洲，誰來物外游。無煩騎白鹿，不用駕青牛。金化顏應駐，雲飛鬢不秋。仍聞碧海上，更用玉為樓。轡鶴復驂鸞，全家去不難。雞聲隨羽化，犬影入雲看。釀玉當成酒，燒金且轉丹。何妨五色綬，次第給仙官。
雜歌謠辭。步虛詞:予因覽真訣，遂感西域君。玉笙下青冥，人間未曾聞。日華煉魂魄，皎皎無垢氛。謂我有仙骨，且令餌氤氳。俯仰愧靈顏，願隨鸞鶴群。俄然動風馭，縹眇歸青雲。
雜歌謠辭。步虛詞:青溪道士人不識，上天下天鶴一隻。洞門深鎖碧窗寒，滴露研朱寫周易。
雜歌謠辭。步虛引:小隱山人十洲客，莓苔為衣雙耳白。青編為我忽降書，暮雨虹霓一千尺。赤城門閉六丁直，曉日已燒東海色。朝天半夜聞玉雞，星鬥離離礙龍翼。
詠漢高祖:漢祖起豐沛，乘運以躍鱗。手奮三尺劍，西滅無道秦。十月五星聚，七年四海賓。高抗威宇宙，貴有天下人。憶昔與項王，契闊時未伸。鴻門既薄蝕，滎陽亦蒙塵。蟣虱生介胄，將卒多苦辛。爪牙驅信越，腹心謀張陳。赫赫西楚國，化為丘與榛。
詠淮陰侯:秦王日凶慝，豪傑爭共亡。信亦胡為者，劍歌從項梁。項羽不能用，脫身歸漢王。道契君臣合，時來名位彰。北討燕承命，東驅楚絕糧。斬龍堰濉水，擒豹僭夏陽。功成享天祿，建旗還南昌。千金答漂母，百錢酬下鄉。吉凶成糾纏，倚伏難預詳。弓藏狡兔盡，慷慨念心傷。
早春桂林殿應詔:金鋪照春色，玉律動年華。朱樓雲似蓋，丹桂雪如花。水岸銜階轉，風條出柳斜。輕輿臨太液，湛露酌流霞。
後渚置酒:大渚初驚夜，中流沸鼓鼙。寒沙滿曲浦，夕霧上邪溪。岸廣鳧飛急，雲深雁度低。嚴關猶未遂，此夕待晨雞。
聽鄰人琵琶:本是龍門桐，因妍入漢宮。香緣羅袖裡，聲逐朱弦中。雖有相思韻，翻將入塞同。關山臨卻月，花蕊散回風。為將金谷引，添令曲未終。
州城西園入齋祠社:升壇預潔祀，詰早肅分司。達氣風霜積，登光日色遲。農教先八政，陽和秩四時。祈年服垂冕，告幣動褰帷。瘞地尊餘奠，人天庶有資。椒蘭卒清酌，簠簋徹香萁。折俎分歸胙，充庭降受釐。方憑知禮節，況奉化雍熙。
春首:雪花聯玉樹，冰彩散瑤池。翔禽遙出沒，積翠遠參差。
初年:和風起天路，嚴氣消冰井。索索枝未柔，厭厭漏猶永。
詠菊:霜間開紫蒂，露下發金英。但令逢採摘，寧辭獨晚榮。
自君之出矣一作賈馮吉詩:自君之出矣，紅顏轉憔悴。思君如明燭，煎心且銜淚。自君之出矣，明鏡罷紅妝。思君如夜燭，煎淚幾千行。
賦飲馬長城窟:朔風動秋草，清蹕長安道。長城連不窮，所以隔華戎。規模惟聖作，負荷曉成功。鳥庭已向內，龍荒更鑿空。玉關塵捲靜，金微路已通。湯徵隨北怨，舜詠起南風。畫地功初立，綏邊事雲集。朝服踐狼居，凱歌旋馬邑。山響傳鳳吹，霜華藻瓊鈒。屬國擁節歸，單於款關入。日落寒風起，驚蓬被原隰。零落葉已寒，河流清且急。四時徭役盡，千載乾戈戢。太平今若斯，汗馬竟無施。唯當事筆硯，歸去草封禪。
和洗掾登城南阪望京邑:二華連陌塞，九隴統金方。奧區稱富貴，重險擅雄強。龍飛灞水上，鳳集岐山陽。神皋多瑞跡，列代有興王。我後膺靈命，爰求宅茲土。宸居法太微，建國資天府。玄風葉黎庶，德澤浸區宇。醒醉各相扶，謳歌從聖主。南登少陵岸，還望帝城中。帝城何鬱鬱，佳氣乃蔥蔥。金鳳凌綺觀，璇題敞蘭宮。復道東西合，交衢南北通。萬國朝前殿，群公議宣室。鳴佩含早風，華蟬曜朝日。柏梁宴初罷，千鐘歡未畢。端拱肅岩廊，思賢聽琴瑟。逶迤萬雉列，隱軫千閭布。飛甍夾御溝，曲台臨上路。處處歌鐘鳴，喧闐車馬度。日落長楸間，含情兩相顧。是月冬之季，陰寒晝不開。驚風四面集，飛雪千里回。狐白登廊廟，牛衣出草萊。詎知韓長孺，無復重然灰。
秋日應詔:玉樹涼風舉，金塘細草萎。葉落商飆觀，鴻歸明月池。迎寒桂酒熟，含露菊花垂。一奉章台宴，千秋長願斯。
秋夜獨坐一作邢邵詩:危弦斷客心，虛彈落驚禽。新秋百慮凈，獨夜九愁深。枯蓬唯逐吹，墜葉不歸林。如何悲此曲，坐作白頭吟。
出塞曲:匈奴屢不平，漢將欲縱橫。看雲方結陣，卻月始連營。潛軍度馬邑，揚旆掩龍城。會勒燕然石，方傳車騎名。
新曲二首:儂阿家住朝歌下，早傳名。結伴來游淇水上，舊長情。玉佩金鈿隨步遠，雲羅霧縠逐風輕。轉目機心懸自許，何須更待聽琴聲。回雪凌波游洛浦，遇陳王。婉約娉婷工語笑，侍蘭房。芙蓉綺帳還開掩，翡翠珠被爛齊光。長願今宵奉顏色，不愛吹簫逐鳳凰。
灞橋待李將軍:颯颯風葉下，遙遙煙景曛。霸陵無醉尉，誰滯李將軍。
奉和正日臨朝:七府璿衡始，三元寶歷新。負扆延百闢，垂旒御九賓。肅肅皆鵷鷺，濟濟盛簪紳。天涯致重譯，日域獻奇珍。
召拜御史大夫贈袁天綱:伊呂深可慕，松喬定是虛。系風終不得，脫屣欲安如。且珍紈素美，當與薜蘿疏。既逢楊得意，非復久閑居。
詠寒食鬥雞應秦王教:寒食東郊道，揚鞲競出籠。花冠初照日，芥羽正生風。顧敵知心勇，先鳴覺氣雄。長翹頻掃陣，利爪屢通中。飛毛遍綠野，灑血漬芳叢。雖然百戰勝，會自不論功。
寄贈齊公:冠蓋游梁日，詩書問志年。佩蘭長阪上，攀桂小山前。結交澹若水，履道直如弦。此歡終未極，於茲獨播遷。赭衣登蜀道，白首別秦川。淚隨溝水逝，心逐曉旌懸。去去逾千里，悠悠隔九天。郊野間長薄，城闕隱凝煙。關門共月對，山路與雲連。此時寸心裡，難用尺書傳。
五郊樂章。黃帝宮音:黃中正位，含章居貞。既長六律，兼和五聲。畢陳萬舞，乃薦斯牲。神其下降，永祚休平。
五郊樂章。肅和:眇眇方輿，蒼蒼圜蓋。至哉樞紐，宅中圖大。氣調四序，風和萬籟。祚我明德，時雍道泰。
五郊樂章。雍和:金懸夕肆，玉俎朝陳。饗薦黃道，芬流紫辰。乃誠乃敬，載享載諲。崇薦斯在，惟皇是賓。
五郊樂章。舒和:御徵乘宮出郊甸，安歌率舞遞將迎。自有雲門符帝賞，猶持雷鼓答天成。
五郊樂章。青帝角音:鶴雲旦起，鳥星昏集。律候新風，陽開初蟄。至德可饗，行潦斯挹。錫以無疆，烝人乃粒。
五郊樂章。肅和:玄鳥司春，蒼龍登歲。節物變柳，光風轉蕙。瑤席降神，朱弦饗帝。誠備祝嘏，禮殫珪幣。
五郊樂章。雍和:大樂稀音，至誠簡禮。文物棣棣，聲名濟濟。六變有成，三登無體。乃眷豐絜，恩覃愷悌。
五郊樂章。舒和:笙歌籥舞屬年韶，鷺鼓鳧鐘展時豫。調露初迎綺春節，承雲遽踐蒼霄馭。
五郊樂章。赤帝徵音:青陽告謝，朱明戒序。咸長是祈，敬陳椒醑。博碩斯薦，笙鏞備舉。庶盡肅恭，非馨稷黍。
五郊樂章。肅和:離位克明，火中宵見。峰雲暮起，景風晨扇。木槿初榮，含桃可薦。芬馥百品，鏗鏘三變。
五郊樂章。雍和:昭昭丹陸，帟帟炎方。禮陳牲幣，樂備篪簧。瓊羞溢俎，玉酉齊浮觴。恭惟正直，歆此馨香。
五郊樂章。舒和:千里溫風飄降羽，十枝炎景媵朱乾。陳觴薦俎歌三獻，拊石扌從金會七盤。
五郊樂章。白帝商音:白藏應節，天高氣清。歲功既阜，庶類收成。萬方靜謐，九土和平。馨香是薦，受祚聰明。
五郊樂章。肅和:金行在節，素靈居正。氣肅霜嚴，林凋草勁。豺祭隼擊，潦收川鏡。九谷已登，萬箱流詠。
五郊樂章。雍和:律應西成，氣躔南呂。珪幣咸列，笙竽備舉。苾苾蘭羞，芬芬桂醑。式資宴貺，用調霜序。
五郊樂章。舒和:璿儀氣爽驚緹籥，玉呂灰飛含素商。鳴鞞奏管芳羞薦，會舞安歌葆月毛揚。
五郊樂章。黑帝羽音:嚴冬季月，星回風厲。享祀報功，方祚來歲。
五郊樂章。肅和:律周玉琯，星回金度。次極陽烏，紀窮陰兔。火林散雪，陽泉凝冱。八蠟已登，三農息務。
五郊樂章。雍和:陽月斯紀，應鐘在候。載絜牲牷，爰登俎豆。既高既遠，無聲無臭。靜言格思，惟神保祐。
五郊樂章。舒和:執籥持羽初終曲，朱乾玉戚始分行。七德九功咸已暢，明靈降福具穰穰。
享太廟樂章。永和:於穆烈祖，弘此丕基。永言配命，子孫保之。百神既洽，萬國在茲。是用孝享，神其格思。
享太廟樂章。肅和:大哉至德，允茲明聖。格於上下，聿遵誠敬。嘉樂斯登，鳴球以詠。神其降止，式隆景命。
享太廟樂章。雍和:崇茲享祀，誠敬兼至。樂以感靈，禮以昭事。粢盛咸絜，牲牷孔備。永言孝思，庶幾不匱。
享太廟樂章。長發舞:濬哲惟唐，長發其祥。帝命斯祐，王業克昌。配天載德，就日重光。本枝百代，申錫無疆。
享太廟樂章。大基舞:猗與祖業，皇矣帝先。剪商德厚，封唐慶延。在姬猶稷，方晉逾宣。基我鼎運，於斯萬年。
享太廟樂章。大成舞:周穆王季，晉美帝文。明明盛德，穆穆齊芬。藏用四履，屈道參分。鏗鏘鐘石，載紀鴻勛。
享太廟樂章。大明舞:五紀更運，三正遞升。勛華既沒，禹湯勃興。神武命代，靈眷是膺。望雲彰德，察緯告徵。上紐天維，下安地軸。徵師涿野，萬國咸服。偃伯靈台，九官允穆。殊域委贐，懷生介福。大禮既飾，大樂已和。黑章擾囿，赤字浮河。功宣載籍，德被詠歌。克昌厥後，百祿是荷。
享太廟樂章。壽和:八音斯奏，三獻畢陳。寶祚惟永，暉光日新。
享太廟樂章。舒和:聖敬通神光七廟，靈心薦祚和萬方。嚴禋克配鴻基遠，明德惟馨鳳歷昌。
享太廟樂章。雍和:於穆清廟，聿修嚴祀。四縣載陳，三獻斯止。籩豆撤薦，人祗介祉。神惟格思，錫祚不已。
享太廟樂章。永和:肅肅清祀，蒸蒸孝思。薦享昭備，虔恭在茲。雍歌撤俎，祝嘏陳辭。用光武志，永固鴻基。
賦西漢:受降臨軹道，爭長趣鴻門。驅傳渭橋上，觀兵細柳屯。夜宴經柏谷，朝游出杜原。終藉叔孫禮，方知皇帝尊。
暮秋言懷:首夏別京輔，杪秋滯三河。沉沉蓬萊閣，日夕鄉思多。霜剪涼階蕙，風捎幽渚荷。歲芳坐淪歇，感此式微歌。
述懷出關:中原初逐鹿，投筆事戎軒。縱橫計不就，慷慨志猶存。杖策謁天子，驅馬出關門。請纓系南粵，憑軾下東藩。鬱紆陟高岫，出沒望平原。古木鳴寒鳥，空山啼夜猿。既傷千里目，還驚九折魂。豈不憚艱險，深懷國士恩。季布無二諾，侯嬴重一言。人生感意氣，功名誰復論。
奉和正日臨朝應詔:百靈侍軒後，萬國會塗山。豈如今睿哲，邁古獨光前。聲教溢四海，朝宗引百川。鏘洋鳴玉佩，灼爍耀金蟬。淑景輝雕輦，高旌揚翠煙。庭實超王會，廣樂盛鈞天。既欣東日戶，復詠南風篇。願奉光華慶，從斯億萬年。
祈谷樂章。肅和:履艮斯繩，居中體正。龍運垂祉，昭符啟聖。式事嚴禋，聿懷嘉慶。惟帝永錫，時皇休命。
祈谷樂章。雍和:殷薦乘春，太壇臨曙。八簋盈和，六瑚登御。嘉稷匪歆，德馨斯飫。祝嘏無易，靈心有豫。
祈谷樂章。舒和:玉帛犧牲申敬享，金絲戚羽盛音容。庶俾億齡禔景福，長欣萬宇洽時邕。
明堂樂章。肅和:象天御宇，乘時布政。嚴配申虔，宗禋展敬。樽罍盈列，樹羽交映。玉幣通誠，祚隆皇聖。
明堂樂章。雍和:八牖晨披，五精朝奠。霧凝璇篚，風清金懸。神滌備全，明粢豐衍。載絜彞俎，陳誠以薦。
明堂樂章。舒和:御扆合宮承寶歷，席圖重館奉明靈。偃武修文九圍泰，沉烽靜柝八荒寧。
雩祀樂章。肅和:朱鳥開辰，蒼龍啟映。大帝昭饗，群生展敬。禮備懷柔，功宣舞詠。旬液應序，年祥葉慶。
雩祀樂章。雍和:紺筵分彩，寶圖吐絢。鳳管晨凝，雲歌曉囀。肅事蘋藻，虔申桂奠。百穀斯登，萬箱攸薦。
雩祀樂章。舒和:鳳曲登歌調令序，龍雩集舞泛祥風。彩旞雲回昭睿德，朱乾電發表神功。
享先農樂章。誠和:粒食伊始，農之所先。古今攸賴，是曰人天。耕斯帝籍，播厥公田。式崇明祀，神其福焉。
享先農樂章。肅和:樽彞既列，瑚簋方薦。歌工載登，幣禮斯奠。肅肅享祀用顒顒纓弁。神之聽之，福流寰縣。
享先農樂章。雍和:前夕視牲，質明奉俎。沐芳整弁，其儀式序。盛禮畢陳，嘉樂備舉。歆我懿德，非馨稷黍。
享先農樂章。舒和:羽籥低昂文綴已，乾戚蹈厲武行初。望歲祈農神所聽，延祥介福豈雲虛。
祭神州樂章。肅和:大矣坤儀，至哉神縣。包含日域，牢籠月竁。露絜三清，風調六變。皇祗屆止，式歆恭薦。
祭神州樂章。雍和:泰圻嚴享，陰郊展敬。禮以導神，樂以和性。黝牲在列，黃琮俯映。九土既平，萬邦貽慶。
祭神州樂章。舒和:坤道降祥和庶品，靈心載德厚群生。水土既調三極泰，文武畢備九區平。
祭方丘樂章。順和:萬物資以化，交泰屬升平。易從業惟簡，得一道斯寧。具儀光玉帛，送舞變咸英。黍稷良非貴，明德信惟馨。
祭方丘樂章。肅和:至矣坤德，皇哉地祗。開元統紐，合大承規。九宮肅列，六典相儀。永言配命，長保無虧。
祭方丘樂章。雍和:柔而能方，直而能敬。厚載以德，大亨以正。有滌斯牷，有馨斯盛。介茲景福，祚我休慶。
祭方丘樂章。舒和:玉幣牲牷分薦享，羽旄乾戚遞成容。一德惟寧兩儀泰，三材保合四時邕。
祭方丘樂章。順和:陰祗協贊，厚載方貞。牲幣具舉，簫管備成。其禮惟肅，其德惟明。神之聽矣，式鑒虔誠。
臨高臺:高臺暫俯臨，飛翼聳輕音。浮光隨日度，漾影逐波深。回瞰周平野，開懷暢遠襟。獨此三休上，還傷千歲心。
賦得蜀都:列宿光參井，分芒跨梁岷。沉犀對江浦，駟馬入城闉。英圖多霸跡，歷選有名臣。連騎簪纓滿，含章詞賦新。得上仙槎路，無待訪嚴遵。
奉和詠日午:曦車日亭午，浮箭未移暉。日光無落照，樹影正中圍。草萎看稍靡，葉燥望疑稀。晝寢慚經笥，暫解入朝衣。
奉和望月應魏王教:層軒登皎月，流照滿中天。色共梁珠遠，光隨趙璧圓。落影臨秋扇，虛輪入夜弦。所欣東館里，預奉西園篇。
詠花燭燭花:蘭徑香風滿，梅梁暖日斜。言是東方騎，來尋南陌車。靨星臨夜燭，眉月隱輕紗。莫言春稍晚，自有鎮開花。
在隴頭哭潘學士:隴底嗟長別，流襟一慟君。何言幽咽所，更作死生分。轉蓬飛不息，悲松斷更聞。誰能駐徵馬，迴首望孤墳。
奉和禁苑餞別應令:大藩初錫瑞，出牧邇皇京。暫以綠車重，言承朱傳榮。舒桃臨遠騎，垂柳映京營。惠化宣千里，威風動百城。禁籞芳嘉節，神襟餞送情。金笳催別景，玉琯切離聲。野花開更落，山鳥哢還驚。微臣夙多幸，薄宦奉儲明。釣台慚作賦，伊水濫聞笙。懷德良知久，酬恩識命輕。
和御史韋大夫喜霽之作:晴天度旅雁，斜影照殘虹。野凈餘煙盡，山明遠色同。沙平寒水落，葉脆晚枝空。白簡光朝幰，彤騶出禁中。息駕游蘭阪，雕文折桂叢。無因輕羽扇，徒自仰仁風。
晚別樂記室彥:窮途屬歲晚，臨水忽分悲。抱影同為客，傷情共此時。霧色侵虛牖，霜氛冷薄帷。舉袂慘將別，停懷悵不怡。風嚴徵雁遠，雪暗去篷遲。他鄉有岐路，游子欲何之。
傷始平李少府正己:勞息本相循，悲歡理自均。誰能免玄夜，惜爾正青春。邁德惟家寶，生才諒國珍。高文綴翡翠，茂學掩麒麟。述作紛無已，言談妙入神。斷腸雖累月，分手未盈旬。輔嗣俄長往，顏生即短辰。聲華滿昭代，形影委窮塵。禪草回中使，生芻引弔賓。同游秘府日，方駕直城闉。並拜黃圖右，分曹清渭濱。風期嵇呂好，存歿範張親。虛座憐王述，遺篇慟景純。精靈與毫翰，千祀壽何人。
秋雁一作虞世南詩:日暮霜風急，羽翮轉難任。為有傳書意，翩翩入上林。
句贈杜侍御:神羊既不觸，夕鳥欲依人。
冬日宴群公於宅各賦一字得杯:陋巷朱軒擁，衡門緹騎來。俱裁七步詠，同傾三雅杯。色動迎春柳，花發犯寒梅。賓筵未半醉，驪歌不用催。
冬日宴於庶子宅各賦一字得趣:高門聊命賞，群英於此遇。放曠山水情，留連文酒趣。夕煙起林蘭，霜枝殞庭樹。落景雖已傾，歸軒幸能駐。
冬日宴於庶子宅各賦一字得色:夫君敬愛重，歡言情不極。雅引發清音，麗藻窮雕飾。水結曲池冰，日暖平亭色。引滿既杯傾，終之以弁側。
冬日宴於庶子宅各賦一字得節:李門餘妄進，徐榻君恆設。清論暢玄言，雅琴飛白雪。寒雲曖落景，朔風凄暮節。方欣投轄情，且駐當歸別。
玄武門侍宴一作侍宴北門:大君端扆暇，睿賞狎林泉。開軒臨禁籞，藉野列芳筵。參差歌管颺，容裔羽旗懸。玉池流若醴，雲閣聚非煙。湛露唏堯日，熏風入舜弦。大德侔玄造，微物荷陶甄。謬陪瑤水宴，仍廁柏梁篇。闞名徒上月，鄒辯詎談天。既喜光華旦，還傷遲暮年。猶冀升中日，簪裾奉肅然。
奉和正日臨朝:時雍表昌運，日正葉靈符。德兼三代禮，功包四海圖。逾沙紛在列，執玉儼相趨。清蹕喧輦道，張樂駭天衢。拂蜺九旗映，儀鳳八音殊。佳氣浮仙掌，熏風繞帝梧。天文光七政，皇恩被九區。方陪瘞玉禮，珥筆岱山隅。
奉述飛白書勢:六文開玉篆，八體曜銀書。飛毫列錦繡，拂素起龍魚。鳳舉崩雲絕，鸞驚游霧疏。別有臨池草，恩沾垂露餘。
冬日宴於庶子宅各賦一字得平:金蘭篤惠好，尊酒暢生平。既欣投轄賞，暫緩望鄉情。愛景含霜晦，落照帶風輕。於茲歡宴洽，寵辱詎相驚。
安德山池宴集:甲第多清賞，芳辰命羽卮。書帷通行徑，琴台枕槿籬。池疑夜壑徙，山似鬱洲移。雕楹網蘿薜，激瀨合塤篪。鳥戲翻新葉，魚躍動清漪。自得淹留趣，寧勞攀桂枝。
安德山池宴集:平陽擅歌舞，金谷盛招攜。何如兼往烈，會賞葉幽棲。已均朝野致，還欣物我齊。春晚花方落，蘭深徑漸迷。蒲新節尚短，荷小蓋猶低。無勞拂長袖，直待夜烏啼。
安德山池宴集:伏櫪丹霞外，遮園煥景舒。行雲泛層阜，蔽月下清渠。亭中奏趙瑟，席上舞燕裾。花落春鶯晚，風光夏葉初。良朋比蘭蕙，雕藻邁瓊琚。獨有狂歌客，來承歡宴餘。
安德山池宴集:狹斜通鳳闕，上路抵青樓。簪紱啟賓館，軒蓋臨御溝。西城多妙舞，主第出名謳。列峰疑宿霧，疏壑擬藏舟。花蝶辭風影，蘋藻含春流。酒闌高宴畢，自反山之幽。
游清都觀尋沈道士得仙字:紛吾因暇豫，行樂極留連。尋真謁紫府，披霧覿青天。緬懷金闕外，遐想玉京前。飛軒俯松柏，抗殿接雲煙。滔滔清夏景，嚖嚖早秋蟬。橫琴對危石，酌醴臨寒泉。聊祛塵俗累，寧希龜鶴年。無勞生羽翼，自可狎神仙。
早發成皋望河:清晨發岩邑，車馬走轘轅。回瞰黃河上，惝恍屢飛魂。鴻流遵積石，驚浪下龍門。仙槎不辨處，沉璧想猶存。遠近洲渚出，颯沓鳧雁喧。懷古空延佇，嘆逝將何言。
游靈山寺:吾王游勝地，驂駕歷祗園。臨風畫角憤，耀日採旗翻。永懷筌了義，寂念啟玄門。深溪窮地脈，高嶂接雲根。信美諧心賞，幽邃且攀援。曳裾欣扈從，方悟屏塵喧。
冬日宴於庶子宅各賦一字得鮮:解襟游勝地，披雲促宴筵。清文振筆妙，高論寫言泉。凍柳含風落，寒梅照日鮮。驪歌雖欲奏，歸駕且留連。
送劉散員同賦陳思王詩游人久不歸一作賀朝或賀朝清:鄉關渺天末，引領悵懷歸。羈旅久淫滯，物色屢芳菲。稍覺私意盡，行看蓬鬢衰。如何千裡外，佇立沾裳衣。
詠笛:涼秋夜笛鳴，流風韻九成。調高時慷慨，曲變或凄清。徵客懷離緒，鄰人思舊情。幸以知音顧，千載有奇聲。
賦得春鶯送友人又作賀朝詩:流鶯拂繡羽，二月上林期。待雪消金禁，銜花向玉墀。翅掩飛燕舞，啼惱婕妤悲。料取金閨意，因君問所思。
巫山高:巫岫鬱岧嶢，高高入紫霄。白雲抱危石，玄猿掛迥條。懸崖激巨浪，脆葉隕驚飆。別有陽台處，風雨共飄颻。
游隋故都:洛城聊顧步，長想遂留連。水鬥宮初毀，風變鼎將遷。皋陶德不建，汾隅祀忽焉。宗祊曠無象，聲朔緬誰傳。枌榆何冷落，禾黍鬱芊綿。悲歌盡商頌，太息憫周篇。來蘇佇聖德，濡足乃乘乾。正始淳風被，人勞用息肩。舞象文思澤，偃伯武功宣。則百昌厥後，於萬永斯年。茲辰素商節，灰管變星躔。平原悴秋草，喬木斂寒煙。翻黃墜疏葉，凝翠積高天。參差海曲雁，寂寞柳門蟬。興悼今如此，悲愁復在旃。彷徨不忍去，杖策屢回邅。
游清都觀尋沈道士得都字:聊排靈瑣闥，徐步入清都。青溪冥寂士，思玄徇道樞。十芒生藥笥，七焰發丹爐。縹帙桐君錄，朱書王母符。宮槐散綠穗，日槿落青柎。矯翰雷門鶴，飛來葉縣鳧。凌風自可御，安事迫中區。方追羽化侶，從此得玄珠。
七夕賦詠成篇:夙駕鳴鸞啟閶闔，霓裳遙裔儼天津。五明霜紈開羽扇，百和香車動畫輪。婉孌夜分能幾許，靚妝冶服為誰新。片時歡娛自有極，已復長望隔年人。
七夕賦詠成篇:皎皎宵月麗秋光，耿耿天津橫復長。停梭且復留殘緯，拂鏡及早更新妝。彩鳳齊駕初成輦，雕鵲填河已作梁。雖喜得同今夜枕，還愁重空明日床。
七夕賦詠成篇:日日思歸勤理鬢，朝朝佇望懶調梭。凌風寶扇遙臨月，映水仙車遠渡河。歷歷珠星疑拖佩，冉冉雲衣似曳羅。通宵道意終無盡，向曉離愁已復多。
游清都觀尋沈道士得芳字:青溪阻千仞，姑射藐汾陽。未若游茲境，探玄眾妙場。鶴來疑羽客，雲泛似霓裳。寓目雖靈宇，游神乃帝鄉。道存真理得，心灰俗累忘。煙霞凝抗殿，松桂肅長廊。早蟬清暮響，崇蘭散晚芳。即此翔寥廓，非復控榆枋。
送劉散員賦得陳思王詩明月照高樓:高樓一何綺，素月復流明。重軒望不極，餘暉攬詎盈。鏡華當牖照，鉤影隔簾生。逆愁異尊酒，對此難為情。
隴頭水:隴頭秋月明，隴水帶關城。笳添離別曲，風送斷腸聲。映雪峰猶暗，乘冰馬屢驚。霧中寒雁至，沙上轉蓬輕。天山傳羽檄，漢地急徵兵。陣開都護道，劍聚伏波營。於茲覺無渡，方共濯胡纓。
中書寓直詠雨簡褚起居上官學士:雲暗蒼龍闕，沉沉殊未開。窗臨鳳凰沼，颯颯雨聲來。電影入飛閣，風威凌吹台。長檐響奔溜，清簟肅浮埃。早荷葉稍沒，新篁枝半摧。茲晨悵多緒，懷友自難裁。況復重城內，日暮獨裴回。玉階良史筆，金馬掞天才。高甍通散騎，復道駕蓬萊。思君贈桃李，於此冀瓊瑰。
闕題:漢家伊洛九重城，御路浮橋萬里平。桂戶雕梁連綺翼，虹梁繡柱映丹楹。朝光欲動千門曙，麗日初照百花明。燕趙蛾眉舊傾國，楚宮腰細本傳名。二月桑津期結伴，三春淇水逐關情。蘭叢有意飛雙蝶，柳葉無趣隱啼鶯。扇里細妝將夜並，風前獨舞共花榮。兩鬟百萬誰論價，一笑千金判是輕。不為披圖來侍寢，非因主第奉身迎。羊車詎畏青門閉，兔月今宵照後庭。
初秋夜坐應詔:玉琯涼初應，金壺夜漸闌。滄池流稍潔，仙掌露方清。雁聲風處斷，樹影月中寒。爽氣長空凈，高吟覺思寬。
賦終南山用風字韻應詔:眷言懷隱逸，輟駕踐幽叢。白雲飛夏雨，碧嶺橫春虹。草綠長楊路，花疏五柞宮。登臨日將晚，蘭桂起香風。
詠飲馬應詔:清晨控龍馬，弄影出花林。躞蹀依春澗，聯翩度碧潯。苔流染絲絡，水潔寫雕簪。一御瑤池駕，詎憶長城陰。
初宵看婚:洛城花燭動，戚里畫新蛾。隱扇羞應慣，含情愁已多。輕啼濕紅粉，微睇轉橫波。更笑巫山曲，空傳暮雨過。
侍宴賦得起坐彈鳴琴二首一作楊希道詩:北林鵲夜飛，南軒月初進。調弦發清徵，蕩心祛褊吝。變作離鴻聲，還入思歸引。長嘆未終極，秋風飄素鬢。絲傳園客意，曲奏楚妃情。罕有知音者，空勞流水聲。
詠琴一作楊希道詩:久擅龍門質，孤竦嶧陽名。齊娥初發弄，趙女正調聲。嘉客勿遽反，繁弦曲未成。
詠笙一作楊希道詩:短長插鳳翼，洪細摹鸞音。能令楚妃嘆，復使荊王吟。切切孤竹管，來應雲和琴。
應詔詠巢烏:桂樹春暉滿，巢烏刷羽儀。朝飛麗城上，夜宿碧林陲。背風藏密葉，嚮日逐疏枝。仰德還能哺，依仁遂可窺。驚鳴雕輦側，王吉自相知。
奉和夏日晚景應詔:輦路夾垂楊，離宮通建章。日落橫峰影，雲歸起夕涼。雕軒動流吹，羽蓋息回塘。剃草生還綠，殘花落尚香。青岩類姑射，碧澗似汾陽。幸屬無為日，歡娛尚未央。
奉和聖制春日望海:春山臨渤海，徵旅輟晨裝。回瞰盧龍塞，斜瞻肅慎鄉。洪波回地軸，孤嶼映雲光。落日驚濤上，浮天駭浪長。仙台隱螭駕，水府泛黿梁。碣石朝煙滅，之罘歸雁翔。北巡非漢後，東幸異秦皇。搴旗羽林客，跋距少年場。龍擊驅遼水，鵬飛出帶方。將舉青丘繳，安訪白霓裳。
春朝閑步:休沐乘閑豫，清晨步北林。池塘藉芳草，蘭芷襲幽衿。霧中分曉日，花里弄春禽。野徑香恆滿，山階筍屢侵。何須命輕蓋，桃李自成陰。
還山宅:暮春還舊嶺，徙倚玩年華。芳草無行徑，空山正落花。垂藤掃幽石，卧柳礙浮槎。鳥散茅檐靜，雲披澗戶斜。依然此泉路，猶是昔煙霞。
詠馬:寶馬權奇出未央，雕鞍照曜紫金裝。春草初生馳上苑，秋風欲動戲長楊。鳴珂屢度章台側，細蹀經向濯龍傍。徒令漢將連年去，宛城今已獻名王。
奉和詠弓:霜重麟膠勁，風高月影圓。烏飛隨帝輦，雁落逐鳴弦。
詠硯:圓池類璧水，輕翰染煙華。將軍欲定遠，見棄不應賒。
奉和正日臨朝應詔:皇猷被寰宇，端扆屬元辰。九重麗天邑，千門臨上春。
詠舞一作楊希道詩:二八如回雪，三春類早花。分行向燭轉，一種逐風斜。
奉和執契靜三邊應詔:玄塞隔陰戎，朱光分昧谷。地游窮北際，雲崖盡西陸。星次絕軒台，風衢乖禹服。寰區無所外，天覆今咸育。竄苗猶有孽，戮負自貽辜。疏網妖鯢漏，盤藪怪禽逋。髯飛尚假息，乳視暫稽誅。乾靈振玉弩，神略運璇樞。日羽廓游氣，天陣清華野。升晅光西夜，馳恩溢東瀉。揮袂靜昆炎，開關納流赭。錦軺凌右地，華纓羈大夏。清台映羅葉，玄沚控瑤池。駝鹿輸珍貺，樹羽饗來儀。輟餚觀化宇，棲籞萃條支。熏風交閬闕，就日泛蒙漪。充庭延飲至，絢簡敷春藻。迎薑已創圖，命力方論道。昔托游河乘，再備商山皓。欣逢德化流，思效登封草。
奉和行經破薛舉戰地應制:混元分大象，長策挫修鯨。於斯建宸極，由此創鴻名。一戎乾宇泰，千祀德流清。垂衣凝庶績，端拱鑄群生。復整瑤池駕，還臨官渡營。周游尋曩跡，曠望動天情。帷宮面丹浦，帳殿矚宛城。虜場棲九穗，前歌被六英。戰地甘泉涌，陣處景雲生。普天沾凱澤，相攜欣頌平。
奉和入潼關:曦馭循黃道，星陳引翠旗。濟潼紆萬乘，臨河耀六師。前旌彌陸海，後騎發通伊。勢逾回地軸，威盛轉天機。是節歲窮紀，關樹蕩涼颸。仙露含靈掌，瑞鼎照川湄。沖襟賞臨睨，高詠入京畿。
奉和春日望海:韓夷愆奉贐，憑險亂天常。乃神弘廟略，橫海剪吞航。電野清玄菟，騰笳振白狼。連雲飛巨艦，編石架浮梁。周游臨大壑，降望極遐荒。桃門通山抃，蓬渚降霓裳。驚濤含蜃闕，駭浪掩晨光。青丘絢春組，丹谷耀華桑。長驅七萃卒，成功百戰場。俄且旋戎路，飲至肅岩廊。
奉和元日應制:天正開初節，日觀上重輪。百靈滋景祚，萬玉慶惟新。待旦敷玄造，韜旒御紫宸。武帳臨光宅，文衛象鉤陳。廣庭揚九奏，大帛麗三辰。發生同化育，播物體陶鈞。霜空澄曉氣，霞景瑩芳春。德輝覃率土，相賀奉還淳。
奉和初春登樓即目應詔:旭日臨重壁，天眷極中京。春暉發芳甸，佳氣滿層城。去鳥隨看沒，來雲逐望生。歌里非煙颺，琴上凱風清。文波浮鏤檻，扌離景煥雕楹。璇璣體寬政，隆棟象端衡。創規雖有作，凝拱遂無營。沐恩空改鬢，將何謝夏成。
奉和秋日即目應制:玉露交珠網，金風度綺錢。昆明秋景淡，岐岫落霞然。辭燕歸寒海，來鴻出遠天。葉動羅帷颺，花映繡裳鮮。規空升暗魄，籠野散輕煙。鵲度林光起，鳧沒水文圓。無機絡秋緯，如管奏寒蟬。乃眷情何極，宸襟豫有旃。
奉和秋暮言志應制:秋深桂初發，寒窗菊餘菲。波擁群鳧至，秋飄朔雁歸。月莢生還落，雲枝似復非。凝宸閱棲畝，觀文佇少微。聖敬韜前哲，先天諒不違。
奉和喜雪應制:山兼州表奇貺，閟竹應遐巡。何如御京洛，流霰下天津。忽若瓊林曙，俄同李徑春。姑峰映仙質，郢路雜歌塵。伏檻觀花瑞，稱觴慶冬積。飄河共瀉銀，委樹還重璧。連山分掩翠，綿霄遠韜碧。千里遍浮空，五軔咸淪跡。機前輝裂素，池上伴凌波。騰華承玉宇，凝照混金娥。是日松筠性，欣奉柏梁歌。
奉和登陝州城樓應制:挹河澄綠宇，御溝映朱宮。辰旂翻麗景，星蓋曳雕虹。學嚬齊柳嫩，妍笑發春叢。錦鱗文碧浪，繡羽絢青空。眷念三階靜，遙想二南風。
游清都觀尋沈道士得清字:幽人蹈箕潁，方士訪蓬瀛。豈若逢真氣，齊契體無名。既詮眾妙理，聊暢遠游情。縱心馳貝闕，怡神想玉京。或命餘杭酒，時聽洛濱笙。風衢通閬苑，星使下層城。蕙帳晨飆動，芝房夕露清。方葉棲遲趣，於此聽鐘聲。
奉和七夕宴懸圃應制二首:牛閨臨淺漢，鸞駟涉秋河。兩懷縈別緒，一宿慶停梭。星模鉛里靨，月寫黛中蛾。奈許今宵度，長嬰離恨多。婺閨期今夕，蛾輪泛淺潢。迎秋伴暮雨，待暝合神光。薦寢低雲鬢，呈態解霓裳。喜中愁漏促，別後怨天長。
奉和儀鸞殿早秋應制:睿想追嘉豫，臨軒御早秋。斜暉麗粉壁，清吹肅朱樓。高殿凝陰滿，雕窗艷曲流。小臣參廣宴，大造諒難酬。
奉和詠雨應詔:舞商初赴節，湘燕遠迎秋。飄絲交殿網，亂滴起池漚。激溜分龍闕，斜飛灑鳳樓。崇朝方浹宇，宸盼俯凝旒。
奉和過慈恩寺應制:鳳闕鄰金地，龍旂拂寶台。雲楣將葉並，風牖送花來。月宮清晚桂，虹梁絢早梅。梵境留宸矚，掞發麗天才。
冬日宴於庶子宅各賦一字得歸:倦游嗟落拓，短翮慕追飛。周醪忽同醉，牙弦乃共揮。油雲澹寒色，落景靄霜霏。累日方投分，茲夕諒無歸。
送劉散員同賦得陳思王詩山樹鬱蒼蒼:喬木托危岫，積翠繞連岡。葉疏猶漏影，花少未流芳。風來聞肅肅，霧罷見蒼蒼。此中餞行邁，不異上河梁。
侍宴莎冊宮應制得情字:三星希曙景，萬騎翊天行。葆羽翻風隊，騰吹掩山楹。暖日晨光淺，飛煙旦彩輕。塞寒桃變色，冰斷箭流聲。漸奏長安道，神皋動睿情。
奉和過舊宅應制:飛雲臨紫極，出震表青光。自爾家寰海，今茲返帝鄉。情深感代國，樂甚宴譙方。白水浮佳氣，黃星聚太常。岐鳳鳴層閣，酆雀賀雕梁。桂山猶總翠，蘅薄尚流芳。攀鱗有遺皓，沐德抃稱觴。
奉和宴中山應制:飛雲旋碧海，解網宥青丘。養賢停八駿，觀風駐五牛。張樂臨堯野，揚麾歷舜州。中山獻仙酤，趙媛發清謳。塞門朱雁入，郊藪紫麟游。一舉氛霓靜，千齡德化流。
奉和聖制登三台言志應制:中天表雲榭，載極聳昆樓。聖作規玄造，軒阿復聿修。高門符令節，形勝總神州。企翼摶禽萃，飛甍燕雀游。綴星羅百拱，緣漢轉三休。旦雲生玉舄，初月上銀鉤。妙管含秦鳳，仙姿麗鬥牛。形言防處逸，粹藻發嘉猷。荷生無以謝，盡瘁竟何酬。
安德山池宴集:戚里歡娛地，園林矚望新。山庭帶芳杜，歌吹葉陽春。臺榭疑巫峽，荷蕖似洛濱。風花縈少女，虹梁聚美人。宴游窮至樂，談笑畢良辰。獨嘆高陽晚，歸路不知津。
奉和聖制送來濟應制:萬乘騰鑣警岐路，百壺供帳餞離宮。御溝分水聲難絕，廣宴當歌曲易終。興言共傷千里道，俯跡聊示五情同。良哉既深留帝念，沃化方有贊天聰。
七夕賦詠成篇:一年抱怨嗟長別，七夕含態始言歸。飄飄羅襪光天步，灼灼新妝鑒月輝。情催巧笑開星靨，不惜呈露解雲衣。所嘆卻隨更漏盡，掩泣還弄昨宵機。
擬江令於長安歸揚州九日賦:本逐徵鴻去，還隨落葉來。菊花應未滿，請待詩人開。
同前擬:游人倦蓬轉，鄉思逐雁來。偏想臨潭菊，芳蕊對誰開。
和邊城秋氣早:金微凝素節，玉律應清葭。邊馬秋聲急，徵鴻曉陣斜。關樹凋涼葉，塞草落寒花。霧暗長川景，雲昏大漠沙。溪深路難越，川平望超忽。極望斷煙飄，遙落驚蓬沒。霜結龍城吹，水照龜林月。日色夏猶冷，霜華春未歇。睿作高紫宸，分明映玄闕
招諭有懷贈同行人一作李乂詩:遠游冒艱阻，深入勞存諭。春去辭國門，秋還在邊戍。軒車行未返，節序催難駐。陌上悲轉蓬，園中想芳樹。蜀山自紛糾，岷水恆奔註。臨泛多苦懷，登攀寡歡趣。永夕飛淫雨，崇朝蒸毒霧。不求綏嶺桃，寧美邛鄉蒟。白狼行欲靜，驄馬何常驅。願接軺旆塵，聯翩東北騖。
宣正殿芝草:明王敦孝感，寶殿秀靈芝。色帶朝陽凈，光涵雨露滋。且標宣德重，更引國恩施。聖祚今無限，微臣樂未移。
詠鸚鵡:牽弋辭重海，觸網去層巒。戢翼雕籠際，延思彩霞端。慕侶朝聲切，離群夜影寒。能言殊可貴，相助憶長安。
在巂州遙敘封禪:天齊標巨鎮，日觀啟崇期。岧嶢臨渤澥，隱嶙控河沂。眺迥分吳乘，凌高屬漢祠。建岳誠為長，升功諒在茲。帝猷符廣運，玄範暢文思。飛聲總地絡，騰化撫乾維。瑞策開珍鳳，禎圖薦寶龜。創封超昔夏，修禪掩前姬。東後方肆覲，西都導六師。肅駕移星苑，揚罕馭風司。沸鼓喧平陸，凝蹕靜通逵。汶陽馳月羽，蒙陰警電麾。岩花飄曙輦，峰葉蕩春旗。石閭環藻衛，金壇映黼帷。仙階溢秘秬，靈檢耀祥芝。張樂分韶濩，觀禮縱華夷。佳氣浮丹谷，榮光泛綠坻。三始貽遐貺，萬歲受重釐。菲質陶恩獎，趨跡奉軒墀。觸網淪幽裔，乘徼限明時。周南昔已嘆，邛西今復悲。
堂堂詞二首一作題美人:鏤月成歌扇，裁雲作舞衣。自憐回雪影，好取洛川歸。懶整鴛鴦被，羞褰玳瑁床。春風別有意，密處也尋香。
詠烏:日里颺朝彩，琴中伴夜啼。上林如許樹，不借一枝棲。
從軍行二首一作擬古:塗山烽候驚，弭節度龍城。冀馬樓蘭將，燕犀上谷兵。劍寒花不落，弓曉月逾明。凜凜嚴霜節，冰壯黃河絕。蔽日捲徵蓬，浮天散飛雪。全兵值月滿，精騎乘膠折。結發早驅馳，辛苦事旌麾。馬凍重關冷，輪摧九折危。獨有西山將，年年屬數奇。烽火發金微，連營出武威。孤城塞雲起，絕陣虜塵飛。俠客吸龍劍，惡少縵胡衣。朝摩骨都壘，夜解谷蠡圍。蕭關遠無極，蒲海廣難依。沙磴離旌斷，晴川候馬歸。交河梁已畢，燕山旆欲揮。方知萬里相，侯服見光輝。
擬飲馬長城窟:馳馬渡河乾，流深馬渡難。前逢錦車使，都護在樓蘭。輕騎猶銜勒，疑兵尚解鞍。溫池下絕澗，棧道接危巒。拓地勛未賞，亡城律豈寬。有月關猶暗，經春隴尚寒。雲昏無復影，冰合不聞湍。懷君不可遇，聊持報一餐。
出塞:上將三略遠，元戎九命尊。緬懷古人節，思酬明主恩。山西多勇氣，塞北有游魂。揚桴上隴阪，勒騎下平原。誓將絕沙漠，悠然去玉門。輕齎不遑舍，驚策騖戎軒。凜凜邊風急，蕭蕭徵馬煩。雪暗天山道，冰塞交河源。霧鋒黯無色，霜旗凍不翻。耿介倚長劍，日落風塵昏。
結客少年場行:韓魏多奇節，倜儻遺聲利。共矜然諾心，各負縱橫志。結交一言重，相期千里至。綠沉明月弦，金絡浮雲轡。吹簫入吳市，擊築游燕肆。尋源博望侯，結客遠相求。少年懷一顧，長驅背隴頭。焰焰戈霜動，耿耿劍虹浮。天山冬夏雪，交河南北流。雲起龍沙暗，木落雁門秋。輕生殉知己，非是為身謀。
怨歌行:紫殿秋風冷，雕甍落日沉。裁紈凄斷曲，織素別離心。掖庭羞改畫，長門不惜金。寵移恩稍薄，情疏恨轉深。香銷翠羽帳，弦斷鳳凰琴。鏡前紅粉歇，階上綠苔侵。誰言掩歌扇，翻作白頭吟。
中婦織流黃:寒閨織素錦，含怨斂雙蛾。綜新交縷澀，經脆斷絲多。衣香逐舉袖，釧動應鳴梭。還恐裁縫罷，無信達交河。
門有車馬客:陳遵重交結，田蚡擅豪華。曲台臨上路，高軒抵狹斜。赭汗千金馬，繡軸五香車。白鶴隨飛蓋，朱鷺入鳴笳。夏蓮開劍水，春桃發綬花。高談辯飛兔，扌離藻握靈蛇。逢恩出毛羽，失路委泥沙。曖曖風煙晚，路長歸騎遠。日斜青瑣第，塵飛金谷苑。危弦促柱奏巴渝，遺簪墮珥解羅襦。如何守直道，翻使谷名愚。
飛來雙白鶴:飛來雙白鶴，奮翼遠凌煙。俱棲集紫蓋，一舉背青田。揚影過伊洛，流聲入管弦。鳴群倒景外，刷羽閬風前。映海疑浮雪，拂澗瀉飛泉。燕雀寧知去，蜉蝣不識還。何言別儔侶，從此間山川。顧步已相失，裴回各自憐。危心猶警露，哀響詎聞天。無因振六翮，輕舉復隨仙。
奉和幽山雨後應令:肅城鄰上苑，黃山邇桂宮。雨歇連峰翠，煙開竟野通。排虛翔戲鳥，跨水落長虹。日下林全暗，雲收嶺半空。山泉鳴石澗，地籟響岩風。
賦得吳都:畫野通淮泗，星躔應鬥牛。玉牒巨集圖表，黃旗美氣浮。三分開霸業，萬里宅神州。高臺臨茂苑，飛閣跨澄流。江濤如素蓋，海氣似朱樓。吳趨自有樂，還似鏡中游。
賦得慎罰:帝圖光往冊，上德表鴻名。道冠二儀始，風高三代英。樂和知化洽，訟息表刑清。罰輕猶在念，勿喜尚留情。明慎全無枉，哀矜在好生。五疵過亦察，二闢理彌精。幪巾示廉恥，嘉石務詳平。每削繁苛性，常深惻隱誠。政寬思濟猛，疑罪必從輕。於張懲不濫，陳郭憲無傾。刑措諒斯在，歡然仰頌聲。
奉和詠日午:高天凈秋色，長漢轉曦車。玉樹陰初正，桐圭影未斜。翠蓋飛圓彩，明鏡發輕花。再中良表瑞，共仰璧暉賒。
發營逢雨應詔:豫游欣勝地，皇澤乃先天。油雲陰御道，膏雨潤公田。隴麥沾逾翠，山花濕更然。稼穡良所重，方復悅豐年。
賦得臨池竹應制:蔥翠梢雲質，垂彩映清池。波泛含風影，流搖防露枝。龍鱗漾嶰谷，鳳翅拂漣漪。欲識凌冬性，唯有歲寒知。
侍宴應詔賦韻得前字:芬芳禁林晚，容與桂舟前。橫空一鳥度，照水百花然。綠野明斜日，青山澹晚煙。濫陪終宴賞，握管類窺天。
侍宴歸雁堂:歌堂面淥水，舞館接金塘。竹開霜後翠，梅動雪前香。鳧歸初命侶，雁起欲分行。刷羽同棲集，懷恩愧稻粱。
凌晨早朝:萬瓦宵光曙，重檐夕霧收。玉花停夜燭，金壺送曉籌。日暉青瑣殿，霞生結綺樓。重門應啟路，通籍引王侯。
奉和詠風應魏王教:逐舞飄輕袖，傳歌共繞梁。動枝生亂影，吹花送遠香。
初晴應教:初日明燕館，新溜滿梁池。歸雲半入嶺，殘滴尚懸枝。
春夜:春苑月裴回，竹堂侵夜開。驚鳥排林度，風花隔水來。
詠舞:繁弦奏淥水，長袖轉回鸞。一雙俱應節，還似鏡中看。
詠螢:的歷流光小，飄颻弱翅輕。恐畏無人識，獨自暗中明。
蟬:垂緌飲清露，流響出疏桐。居高聲自遠，非是藉秋風。
秋雁一作褚亮詩:日暮霜風急，羽翮轉難任。為有傳書意，聯翩入上林。
奉和月夜觀星應令:早秋炎景暮，初弦月彩新。清風滌暑氣，零露凈囂塵。薄霧銷輕縠，鮮雲捲夕鱗。休光灼前曜，瑞彩接重輪。緣情扌離聖藻，並作命徐陳。宿草誠渝濫，吹噓偶僕紳。天文豈易述，徒知仰北辰。
和鑾輿頓戲下一作追從鑾輿夕頓戲下應令:重輪依紫極，前耀奉丹霄。天經戀宸扆，帝命扈仙鑣。乘星開鶴禁，帶月下虹橋。銀書含曉色，金輅轉晨飆。霧澈軒營近，塵暗苑城遙。蓮花分秀萼，竹箭下驚潮。撫己慚龍乾，承恩集鳳條。瑤山盛風樂，抽簡薦徒謠。
奉和至壽春應令:瑤山盛風樂，南巡務逸游。如何事巡撫，民瘼諒斯求。文鶴揚輕蓋，蒼龍飾桂舟。泛沫縈沙嶼，寒澌擁急流。路指八仙館，途經百尺樓。眷言昔游踐，回駕且淹留。後車喧鳳吹，前旌映彩旒。龍驂駐六馬，飛閣上三休。調諧金石奏，歡洽羽觴浮。天文徒可仰，何以廁琳球。
奉和幸江都應詔:南國行周化，稽山秘夏圖。百王豈殊軌，千載協前謨。肆覲遵時豫，順動悅來蘇。安流進玉軸，戒道翼金吾。龍旂煥辰象，鳳吹溢川塗。封唐昔敷錫，分陝被荊吳。沐道咸知讓，慕義久成都。冬律初飛管，陽鳥正銜蘆。嚴飆肅林薄，曖景澹江湖。鴻私浹幽遠，厚澤潤凋枯。虞琴起歌詠，漢築動巴歈。多幸沾行葦，無庸類散樗。
奉和獻歲宴宮臣:履端初起節，長苑命高筵。肆夏喧金奏，重潤響朱弦。春光催柳色，日彩泛槐煙。微臣同濫吹，謬得仰鈞天。
奉和出潁至淮應令:良晨喜利涉，解纜入淮潯。寒流泛鷁首，霜吹響哀吟。潛鱗波里躍，水鳥浪前沉。邗溝非復遠，悵望悅宸襟。
應詔嘲司花女:學畫鴉黃半未成，垂肩享單袖太憨生。緣憨卻得君王惜，長把花枝傍輦行。
古意六首:幽人在何所，紫岩有仙躅。月下橫寶琴，此外將安欲。材抽嶧山乾，徽點昆丘玉。漆抱蛟龍唇，絲纏鳳凰足。前彈廣陵罷，後以明光續。百金買一聲，千金傳一曲。世無鐘子期，誰知心所屬。竹生大夏溪，蒼蒼富奇質。綠葉吟風勁，翠莖犯霄密。霜霰封其柯，鵷鸞食其實。寧知軒轅後，更有伶倫出。刀斧俄見尋，根株坐相失。裁為十二管，吹作雄雌律。有用雖自傷，無心復招疾。不如山上草，離離保終吉。寶龜尺二寸，由來宅深水。浮游五湖內，宛轉三江里。何不深復深，輕然至溱洧。溱洧源流狹，春秋不濡軌。漁人遞往還，網罟相縈藟。一朝失運會，刳腸血流死。豐骨輸廟堂，鮮腴藉籩簋。棄置誰怨尤，自我招此否。餘靈寄明卜，復來欽所履。松生北岩下，由來人徑絕。布葉捎雲煙，插根擁岩穴。自言生得地，獨負凌雲潔。何時畏斤斧，幾度經霜雪。風驚西北枝，雹隕東南節。不知歲月久，稍覺枝乾折。藤蘿上下碎，枝乾縱橫裂。行當糜爛盡，坐共灰塵滅。寧關匠石顧，豈為王孫折。盛衰自有時，聖賢未嘗屑。寄言悠悠者，無為嗟大耋。桂樹何蒼蒼，秋來花更芳。自言歲寒性，不知露與霜。幽人重其德，徙植臨前堂。連拳八九樹，偃蹇二三行。枝枝自相糾，葉葉還相當。去來雙鴻鵠，棲息兩鴛鴦。榮蔭誠不厚，斤斧亦勿傷。赤心許君時，此意那可忘。彩鳳欲將歸，提羅出郊訪。羅張大澤已，鳳入重雲颺。朝棲昆閬木，夕飲蓬壺漲。問鳳那遠飛，賢君坐相望。鳳言荷深德，微禽安足尚。但使雛卵全，無令矰繳放。皇臣力牧舉，帝樂簫韶暢。自有來巢時，明年阿閣上。
石竹詠:萋萋結綠枝，曄曄垂朱英。常恐零露降，不得全其生。嘆息聊自思，此生豈我情。昔我未生時，誰者令我萌。棄置勿重陳，委化何足驚。
田家三首一作王勃詩:阮籍生涯懶，嵇康意氣疏。相逢一醉飽，獨坐數行書。小池聊養鶴，閑田且牧豬。草生元亮徑，花暗子雲居。倚床看婦織，登壟課兒鋤。回頭尋仙事，並是一空虛。家住箕山下，門枕潁川濱。不知今有漢，唯言昔避秦。琴伴前庭月，酒勸後園春。自得中林士，何忝上皇人。平生唯酒樂，作性不能無。朝朝訪鄉里，夜夜遣人酤。家貧留客久，不暇道精粗。抽簾持益炬，拔簀更燃爐。恆聞飲不足，何見有殘壺。
贈李徵君大壽:孔淳辭散騎，陸昶謝中郎。幅巾朝帝罷，杖策去官忙。附車還趙郡，乘船向武昌。九徵書未已，十闢譽彌彰。副君迎綺季，天子送嚴光。灞陵幽徑近，磻溪隱路長。編蓬還作室，績草更為裳。會稽置樵處，蘭陵賣藥行。看書惟道德，開教止農桑。別有幽懷侶，由來高讓王。前年辭厚幣，今歲返寒鄉。有書橫石架，無氈坐土床。蘭英猶足釀，竹實本無糧。澗松寒轉直，山菊秋自香。管寧存祭禮，王霸重朝章。去去相隨去，披裘驕盛唐。
山中敘志:物外知何事，山中無所有。風鳴靜夜琴，月照芳春酒。直置百年內，誰論千載後。張奉娉賢妻，老萊藉嘉偶。孟光儻未嫁，梁鴻正須婦。
贈梁公:我欲圖世樂，斯樂難可常。位大招譏嫌，祿極生禍殃。聖莫若周公，忠豈逾霍光。成王已興誚，宣帝如負芒。範蠡何智哉，單舟戒輕裝。疏廣豈不懷，策杖還故鄉。朱門雖足悅，赤族亦可傷。履霜成堅冰，知足勝不祥。我今窮家子，自言此見長。功成皆能退，在昔誰滅亡。
薛記室收過莊見尋率題古意以贈:伊昔逢喪亂，歷數閏當餘。豺狼塞衢路，桑梓成丘墟。餘及爾皆亡，東西各異居。爾為背風鳥，我為涸轍魚。逮承雲雷後，欣逢天地初。東川聊下釣，南畝試揮鋤。資稅幸不及，伏臘常有儲。散誕時須酒，蕭條懶向書。朽木不可雕，短翮將焉攄。故人有深契，過我蓬蒿廬。曳裾出門迎，握手登前除。相看非舊顏，忽若形骸疏。追道宿昔事，切切心相於。憶我少年時，攜手游東渠。梅李夾兩岸，花枝何扶疏。同志亦不多，西莊有姚徐。嘗愛陶淵明，酌醴焚枯魚。嘗學公孫弘，策杖牧群豬。追念甫如昨，奄忽成空虛。人生詎能幾，歲歲常不舒。賴有北山僧，教我以真如。使我視聽遣，自覺塵累祛。何事須筌蹄，今已得兔魚。舊游儻多暇，同此釋紛拿。
晚年敘志示翟處士:弱齡慕奇調，無事不兼修。望氣登重閣，占星上小樓。明經思待詔，學劍覓封侯。棄繻頻北上，懷刺幾西游。中年逢喪亂，非復昔追求。失路青門隱，藏名白社游。風雲私所愛，屠博暗為儔。解紛曾霸越，釋難頗存周。晚歲聊長想，生涯太若浮。歸來南畝上，更坐北溪頭。古岸多盤石，春泉足細流。東隅誠已謝，西景懼難收。無謂退耕近，伏念已經秋。庚桑逢處跪，陶潛見人羞。三晨寧舉火，五月鎮披裘。自有居常樂，誰知身世憂。
春日一作初春:前旦出園游，林華都未有。今朝下堂來，池冰開已久。雪被南軒梅，風催北庭柳。遙呼竈前妾，卻報機中婦。年光恰恰來，滿瓮營春酒。
採藥:野情貪藥餌，郊居倦蓬蓽。青龍護道符，白犬游仙術。腰鐮戊己月，負鍤庚辛日。時時斷嶂遮，往往孤峰出。行披葛仙經，坐檢神農帙。龜蛇採二苓，赤白尋雙術。地凍根難盡，叢枯苗易失。從容肉作名，薯蕷膏成質。家豐松葉酒，器貯參花蜜。且復歸去來，刀圭輔衰疾。
在京思故園見鄉人問:旅泊多年歲，老去不知回。忽逢門前客，道發故鄉來。斂眉俱握手，破涕共銜杯。殷勤訪朋舊，屈曲問童孩。衰宗多弟侄，若個賞池台。舊園今在否，新樹也應栽。柳行疏密佈，茅齋寬窄裁。經移何處竹，別種幾株梅。渠當無絕水，石計總生苔。院果誰先熟，林花那後開。羈心只欲問，為報不須猜。行當驅下澤，去剪故園萊。
春桂問答二首:問春桂，桃李正芬華。年光隨處滿，何事獨無花。春桂答，春華詎能久。風霜搖落時，獨秀君知不。
北山:舊知山裡絕氛埃，登高日暮心悠哉。子平一去何時返，仲叔長游遂不來。幽蘭獨夜清琴曲，桂樹凌雲濁酒盃。槁項同枯木，丹心等死灰。
野望:東皋薄暮望，徙倚欲何依。樹樹皆秋色，山山唯落暉。牧人驅犢返，獵馬帶禽歸。相顧無相識，長歌懷採薇。
贈程處士:百年長擾擾，萬事悉悠悠。日光隨意落，河水任情流。禮樂囚姬旦，詩書縛孔丘。不如高枕枕，時取醉消愁。
九月九日贈崔使君善為:野人迷節候，端坐隔塵埃。忽見黃花吐，方知素節回。映岩千段發，臨浦萬株開。香氣徒盈把，無人送酒來。
獨坐:問君樽酒外，獨坐更何須。有客談名理，無人索地租。三男婚令族，五女嫁賢夫。百年隨分了，未羡陟方壺。
游仙四首:暫出東陂路，過訪北岩前。蔡經新學道，王烈舊成仙。駕鶴來無日，乘龍去幾年。三山銀作地，八洞玉為天。金精飛欲盡，石髓溜應堅。自悲生世促，無暇待桑田。上月芝蘭徑，中岩紫翠房。金壺新練乳，玉釜始煎香。六局黃公術，三門赤帝方。吹沙聊作鳥，動石試為羊。緱氏還程促，瀛洲會日長。誰知北岩下，延首詠霓裳。結衣尋野路，負杖入山門。道士言無宅，仙人更有村。斜溪橫桂渚，小徑入桃源。玉床塵稍冷，金爐火尚溫。心疑游北極，望似陟西昆。逆愁歸舊里，蕭條訪子孫。真經知那是，仙骨定何為。許邁心長切，嵇康命似奇。桑疏金闕迥，苔重石梁危。照水然犀角，游山費虎皮。鴨桃聞已種，龍竹未經騎。為向天仙道，棲遑君詎知。
策杖尋隱士:策杖尋隱士，行行路漸賒。石梁橫澗斷，土室映山斜。孝然縱有舍，威輦遂無家。置酒燒枯葉，披書坐落花。新垂滋水釣，舊結茂陵罝。歲歲長如此，方知輕世華。
贈學仙者:採藥層城遠，尋師海路賒。玉壺橫日月，金闕斷煙霞。仙人何處在，道士未還家。誰知彭澤意，更覓步兵那。春釀煎松葉，秋杯浸菊花。相逢寧可醉，定不學丹砂。
黃頰山:別有青溪道，斜亘碧岩隈。崩榛橫古蔓，荒石擁寒苔。野心長寂寞，山徑本幽回。步步攀藤上，朝朝負藥來。幾看松葉秀，頻值菊花開。無人堪作伴，歲晚獨悠哉。
建德破後入長安詠秋蓬示辛學士:遇坎聊知止，逢風或未歸。孤根何處斷，輕葉強能飛。
過酒家五首一作題酒店壁:洛陽無大宅，長安乏主人。黃金銷未盡，只為酒家貧。此日長昏飲，非關養性靈。眼看人盡醉，何忍獨為醒。竹葉連糟翠，蒲萄帶曲紅。相逢不令盡，別後為誰空。對酒但知飲，逢人莫強牽。倚爐便得睡，橫瓮足堪眠。有客須教飲，無錢可別沽。來時長道貰，慚愧酒家胡。
夜還東溪:石苔應可踐，叢枝幸易攀。青溪歸路直，乘月夜歌還。
山中別李處士:為向東溪道，人來路漸賒。山中春酒熟，何處得停家。
初春:春來日漸長，醉客喜年光。稍覺池亭好，偏宜酒瓮香。
醉後:阮籍醒時少，陶潛醉日多。百年何足度，乘興且長歌。
題酒店壁:昨夜瓶始盡，今朝瓮即開。夢中占夢罷，還向酒家來。
戲題卜鋪壁:旦逐劉伶去，宵隨畢卓眠。不應長賣卜，須得杖頭錢。
嘗春酒:野觴浮鄭酌，山酒漉陶巾。但令千日醉，何惜兩三春。
獨酌:浮生知幾日，無狀逐空名。不如多釀酒，時向竹林傾。
秋夜喜遇王處士:北場芸藿罷，東皋刈黍歸。相逢秋月滿，更值夜螢飛。
山夜調琴:促軫乘明月，抽弦對白雲。從來山水韻，不使俗人聞。
看釀酒:六月調神曲，正朝汲美泉。從來作春酒，未省不經年。
食後:田家無所有，晚食遂為常。菜剪三秋綠，飧炊百日黃。胡麻山麨樣，楚豆野麋方。始暴松皮脯，新添杜若漿。葛花消酒毒，萸蒂發羹香。鼓腹聊乘興，寧知逢世昌。
過漢故城:大漢昔未定，強秦猶擅場。中原逐鹿罷，高祖鬱龍驤。經始謀帝坐，茲焉壯未央。規模窮棟宇，表裡浚城隍。群後崇長樂，中朝增建章。鉤陳被蘭錡，樂府奏芝房。翡翠明珠帳，鴛鴦白玉堂。清晨寶鼎食，閑夜鬱金香。天馬來東道，佳人傾北方。何其赫隆盛，自謂保靈長。歷數有時盡，哀平嗟不昌。冰堅成巨猾，火德遂頹綱。奧位匪虛校，貪天竟速亡。魂神吁社稷，豺虎鬥岩廊。金狄移灞岸，銅盤向洛陽。君王無處所，年代幾荒涼。宮闕誰家域，蓁蕪罥我裳。井田唯有草，海水變為桑。在昔高門內，於今岐路傍。餘基不可識，古墓列成行。狐兔驚魍魎，鴟鴞嚇狙狂。空城寒日晚，平野暮雲黃。烈烈焚青棘，蕭蕭吹白楊。千秋並萬歲，空使詠歌傷。
益州城西張超亭觀妓一作盧照鄰詩，一作王勣詩:落日明歌席，行雲逐舞人。江南飛暮雨，梁上下輕塵。冶服看疑畫，妝台望似春。高車勿遽返，長袖欲相親。
詠妓一作王勣詩:妖姬飾靚妝，窈窕出蘭房。日照當軒影，風吹滿路香。早時歌扇薄，今日舞衫長。不應令曲誤，持此試周郎。
辛司法宅觀妓一作王勣詩:南國佳人至，北堂羅薦開。長裙隨鳳管，促柱送鸞杯。雲光身後蕩，雪態掌中回。到愁金谷晚，不怪玉山頹。
詠巫山:電影江前落，雷聲峽外長。霽雲無處所，台館曉蒼蒼。
詠懷:故鄉行雲是，虛室坐間同。日落西山暮，方知天下空。
詠舞:低身鏘玉佩，舉袖拂羅衣。對檐疑燕起，映雪似花飛。
過嚴君平古井:嚴平本高尚，遠蹈古人風。賣卜成都市，流名大漢中。舊井改人世，寒泉久不通。年多既罷汲，無禽乃遂空。如何屬秋氣，唯見落雙桐。
登北邙還望京洛:步登北邙阪，踟躕聊寫望。宛洛盛皇居，規模窮大壯。三河分設險，兩崤資巨防。飛觀紫煙中，層台碧雲上。青槐夾馳道，迢迢修且曠。左右多第宅，參差居將相。清晨謁帝返，車馬相追訪。胥徒各異流，文物紛殊狀。囂塵暗天起，簫管從風颺。伊餘孤且直，生平獨淪喪。山幽有桂叢，何為坐惆悵。
巫山高:巫山凌太清，岧嶢類削成。霏霏暮雨合，靄靄朝雲生。危峰入鳥道，深谷寫猿聲。別有幽棲客，淹留攀桂情。
看新婚:初笄夢桃李，新妝應標梅。疑逐朝雲去，翻隨暮雨來。雜佩含風響，叢花隔扇開。姮娥對此夕，何用久裴回。
見佳人負錢出路:獨負千金價，應從買笑來。只持難發口，經為幾人開。
送金竟陵入蜀:金門去蜀道，玉壘望長安。豈言千里遠，方尋九折難。西上君飛蓋，東歸我掛冠。猿聲出峽斷，月彩落江寒。從今與君別，花月幾新殘。
句:楓落吳江冷。
侍宴詠石榴:可惜庭中樹，移根逐漢臣。只為來時晚，花開不及春。
詠夭桃:結葉還臨影，飛香欲遍空。不意餘花落，翻沉露井中。
贈蔡君:疇昔同幽谷，伊爾遷喬木。赫奕盛青紫，討論窮簡牘。
結客少年場行:結客佩吳鉤，橫行度隴頭。雁在弓前落，雲從陣後浮。吳師驚燧象，燕將警奔牛。轉蓬飛不息，冰河結未流。若使三邊定，當封萬戶侯。
傷顧學士:迢遞雙崤道，超忽三川湄。此中俱失路，思君不可思。游人行變橘，逝者遽焚芝。憶昔江湖上，同詠子衿詩。何言陵谷徙，翻驚鄰笛悲。陳根非席卉，繐帳異書帷。與善成空說，殲良信在茲。今日嚴夫子，哀命不哀時。
別徐永元秀才:金湯既失險，玉石乃同焚。墜葉還相覆，落羽更為群。豈謂三秋節，重傷千里分。遠離弦易轉，幽咽水難聞。欲識相思處，山川間白雲。
落葉一作孔德紹詩:早秋驚落葉，飄零似客心。翻飛未肯下，猶言惜故林。
踏歌詞三首:春景嬌春台，新露泣新梅。春葉參差吐，新花重迭開。花影飛鶯去，歌聲度鳥來。倩看飄颻雪，何如舞袖回。逶迤度香閣，顧步出蘭閨。欲繞鴛鴦殿，先過桃李蹊。風帶舒還捲，簪花舉復低。欲問今宵樂，但聽歌聲齊。夜久星沉沒，更深月影斜。裙輕才動佩，鬟薄不勝花。細風吹寶袂，輕露濕紅紗。相看樂未已，蘭燈照九華。
樂府新歌應教:青樓綺閣已含春，凝妝艷粉復如神。細細輕裙全漏影，離離薄扇詎障塵。樽中酒色恆宜滿，曲里歌聲不厭新。紫燕欲飛先繞棟，黃鶯始哢即嬌人。撩亂垂絲昏柳陌，參差濃葉暗桑津。上客莫畏斜光晚，自有西園明月輪。
奉和出潁至淮應令:久倦川塗曲，忽此望淮圻。波長泛淼淼，眺迥情依依。稍覺金烏轉，漸見錦帆稀。欲知仁化洽，謳歌滿路歸。
和衛尉寺柳:漢將本屯營，遼河有戍城。大夫曾取姓，先生亦得名。高枝拂遠雁，疏影度遙星。不辭攀折苦，為入管弦聲。
答王無功冬夜載酒鄉館:頒條忝貴郡，懸榻久相望。處士同楊鄭，邦君謝李疆。詎知方擁彗，逢子敬惟桑。明朝蓬戶側，會自謁任棠。
答王無功九日:秋來菊花氣，深山客重尋。露葉疑涵玉，風花似散金。摘來還泛酒，獨坐即徐斟。王弘貪自醉，無復覓楊林。
答王無功問故園:我從銅州來，見子上京客。問我故鄉事，慰子羈旅色。子問我所知，我對子應識。朋游總強健，童稚各長成。華宗盛文史，連牆富池亭。獨子園最古，舊林間新坰。柳行隨堤勢，茅齋看地形。竹從去年移，梅是今年榮。渠水經夏響，石苔終歲青。院果早晚熟，林花先後明。語罷相嘆息，浩然起深情。歸哉且五鬥，餉子東皋耕。
從軍行:兒生三日掌上珠，燕頷猿肱穠李膚。十五學劍北擊胡，羌歌燕築送城隅。城隅路接伊川驛，河陽渡頭邯鄲陌。可憐少年把手時，黃鳥雙飛梨花白。秦王築城三千里，西自臨洮東遼水。山邊迭迭黑雲飛，海畔莓莓青草死。從來戰鬥不求勛，殺身為君君不聞。鳳凰樓上吹急管，落日裴回腸先斷。
文德皇后輓歌:神京背紫陌，縞駟結行輈。北去橫橋道，西分清渭流。寒光向壟沒，霜氣入松楸。今日泉台路，非是濯龍游。
大酺樂:淚滴珠難盡，容殘玉易銷。倘隨明月去，莫道夢魂遙。
與琳法師:冶長倦縲紲，韓安嘆死灰。始驗山中木，方知貴不材。
上之回:承平重游樂，詔蹕上之回。屬車響流水，清笳轉落梅。嶺雲蓋道轉，岩花映綬開。下輦便高宴，何如在瑤台。
新成安樂宮一作新宮詞:春色照蘭宮，秦女坐窗中。柳葉來眉上，桃花落臉紅。拂塵開扇匣，捲帳卻熏籠。衫薄偏憎日，裙輕更畏風。
夏晚尋於政世置酒賦韻:聊從嘉遁所，酌醴共抽簪。以茲山水地，留連風月心。長榆落照盡，高柳暮蟬吟。一返桃源路，別後難追尋。
入蜀秋夜宿江渚:我行逢日暮，弭棹獨維舟。水霧一邊起，風林兩岸秋。山陰黑斷磧，月影素寒流。故鄉千裡外，何以慰羈愁。
賦得妓:金谷多歡宴，佳麗正芳菲。流霞席上滿，回雪掌中飛。明月臨歌扇，行雲接舞衣。何必桃將李，別有待春暉。
酬蕭侍中春園聽妓一作李元操詩:微雨散芳菲，中園照落暉。紅樹搖歌扇，綠珠飄舞衣。繁弦調對酒，雜引動思歸。愁人當此夕，羞見落花飛。
游俠篇一作俠客行:洛陽麗春色，游俠騁輕肥。水逐車輪轉，塵隨馬足飛。雲影遙臨蓋，花氣近熏衣。東郊鬥雞罷，南皮射雉歸。日暮河橋上，揚鞭惜晚暉。
春晚看群公朝還人為八韻:游子惜春暮，策杖出蒿萊。正直康莊晚，群公謁帝回。履度南宮至，車從北闕來。珂影傍明月，笳聲動落梅。迎風採旄轉，照日綬花開。紅塵掩鶴蓋，翠柳拂龍媒。綺雲臨舞閣，丹霞薄吹台。輕肥寧所羡，未若反山隈。
贊德上越國公楊素:君侯稱上宰，命世挺才英。本超騏驥足，復蘊風雲情。攄藻掞錦綺，育德潤瑤瓊。已踵四知舉，非無三傑名。濟世同舟楫，匡政本阿衡。雍容入青瑣，肅穆侍丹楹。桂宮擅鳴佩，槐路獨飛纓。高門羅虎戟，綺閣麗雕甍。金樽酌湛湛，歌扇掩盈盈。匈奴軼燕薊，烽火照幽並。天子命薄伐，受脤事專徵。七德播雄略，十萬騁行兵。雁行蔽虜甸，魚貫出長城。交河方飲馬，瀚海盛揚旌。拔劍倚天外，蒙犀輝日精。彎弧穿伏石，揮戈斬大鯨。鼓鼙朝作氣，刁鬥夜偏鳴。六郡多壯士，三邊豈足平。嶺雲朝合陣，山月夜臨營。胡塵暗馬色，芳樹動笳聲。關雲未盡散，塞霧常自生。川長蔓草綠，峰迥雜花明。小人愧王氏，雕文慚馬卿。濫此叨書記，何以謝過榮。高山徒仰止，終是恨才輕。
於塞北春日思歸:我家吳會青山遠，他鄉關塞白雲深。為許羈愁長下淚，那堪春色更傷心。驚鳥屢飛恆失侶，落花一去不歸林。如何此日嗟遲暮，悲來還作白頭吟。
送別:落葉聚還散，徵禽去不歸。以我窮途泣，沾君出塞衣。
七夕看新婦隔巷停車一作陳伯材詩:隔巷遙停幰，非復為來遲。只言更尚淺，未是渡河時。
詠春雪一作陳伯材詩:光映妝樓月，花承歌扇風。欲妒梅將柳，故落早春中。
驄馬:櫪上浮雲驄，本出吳門中。發跡來東道，長鳴起北風。回鞍拂桂白，赬汗類塵紅。滅沒徒留影，無因圖漢宮。
別蔡參軍:人世多飄忽，溝水易東西。今日歡娛盡，何年風月同。悲生萬裡外，恨起一杯中。性靈如未失，南北有徵鴻。
賦得胥台露:胥台既落構，荊棘稍侵扉。棟拆連雲影，梁摧照日暉。翔軍鳥逐不及，巢燕反無歸。唯有團階露，承曉共沾衣。
卧痾喜霽，開扉望月，簡宮內知友:秋雨移弦望，疲痾倦苦辛。忽對荊山璧，委照越吟人。高高侵地鏡，皎皎徹天津。色麗班姬篋，光潤洛川神。輪輝池上動，桂影隙中新。懷賢雖不見，忽似暫參辰。
和樂記室憶江水:遙想觀濤處，猶意採蓮歌。無因關塞葉，共下洞庭波。
凌朝浮江旅思一作韋承慶詩:太清上初日，春水送孤舟。山遠疑無樹，潮平似不流。岸花開且落，江鳥沒還浮。羈望傷千里，長歌遣四愁。
句:何惜鄧林樹，不借一枝棲。
出玉關:斂轡遵龍漢，銜凄渡玉關。今日流沙外，垂涕念生還。
七夕:鳳律驚秋氣，龍梭靜夜機。星橋百枝動，雲路七香飛。映月回雕扇，凌霞曳綺衣。含情向華幄，流態入重闈。歡餘夕漏盡，怨結曉驂歸。誰念分河漢，還憶兩心違。
佳人照鏡:倦採蘼蕪葉，貪憐照膽明。兩邊俱拭淚，一處有啼聲。
奉和同太子監守違戀:儲禁銅扉啟，宸行玉軑遙。空懷壽街吏，尚隔寢門朝。北首瞻龍戟，塵外想鸞鑣。飛文映仙榜，瀝思葉神飆。帝念紆蒼璧，乾文煥紫霄。歸塘橫筆海，平圃振詞條。欲應重輪曲，鏘洋韻九韶。
答辨才探得招字:邂逅款良宵，殷勤荷勝招。彌天俄若舊，初地豈成遙。酒蟻傾還泛，心猿躁似調。誰憐失群雁，長苦業風飄。
道失:已惑孔貴嬪，又被辭人侮。花箋一何榮，七字誰曾許。不下結綺閣，空迷江令語。雕戈動地來，誤殺陳後主。
巫山高一作閻復本詩:君不見巫山高高半天起，絕壁千尋盡相似。君不見巫山磕匝翠屏開，湘江碧水繞山來。綠樹春嬌明月峽，紅花朝覆白雲台。臺上朝雲無定所，此中窕窈神仙女。仙女盈盈仙骨飛，清容出沒有光輝。欲暮高唐行雨送，今宵定入荊王夢。荊王夢里愛穠華，枕席初開紅帳遮。可憐欲曉啼猿處，說道巫山是妾家。
同潘屯田冬日早朝:假寐懷古人，夙興瞻曉月。通晨禁門啟，冠蓋趨朝謁。霜靄清九衢，霞光照雙闕。紛綸文物紀，煥爛聲明發。腰劍動陸離，鳴玉和清越。
蜀道難:梁山鎮地險，積石阻雲端。深谷下寥廓，層岩上鬱盤。飛梁架絕嶺，棧道接危巒。攬轡獨長息，方知斯路難。
昭君怨:戒途飛萬里，迴首望三秦。忽見天山雪，還疑上苑春。玉痕垂粉淚，羅袂拂胡塵。為得胡中曲，還悲遠嫁人。
詠水:標名資上善，流派表靈長。地圖羅四瀆，天文載五潢。方流涵玉潤，圓折動珠光。獨有蒙園吏，棲偃玩濠梁。
賦橋:造舟浮謂日，鞭石表秦初。星文遙寫漢，虹勢尚凌虛。已授文成履，空題武騎書。別有臨濠上，棲偃獨觀魚。
和楊舍人詠中書省花樹:花萼映芳叢，參差間早紅。因風時落砌，雜雨乍浮空。影照鳳池水，香飄雞樹風。豈不愛攀折，希君懷袖中。
奉和過舊宅應制:石關清晚夏，璇輿御早秋。神麾颺珠雨，仙吹響飛流。沛水祥雲泛，宛郊瑞氣浮。大風迎漢築，叢煙入舜球。翠梧臨鳳邸，滋蘭帶鶴舟。偃伯歌玄化，扈蹕頌王游。遺簪謬昭獎，珥筆荷恩休。
早春桂林殿應詔:步輦出披香，清歌臨太液。曉樹流鶯滿，春堤芳草積。風光翻露文，雪華上空碧。花蝶來未已，山光暖將夕。
安德山池宴集:上路抵平津，後堂羅薦陳。締交開狎賞，麗席展芳辰。密樹風煙積，回塘荷芰新。雨霽虹橋晚，花落鳳台春。翠釵低舞席，文杏散歌塵。方惜流觴滿，夕鳥已城闉。
酬薛舍人萬年宮晚景寓直懷友:奕奕九成台，窈窕絕塵埃。蒼蒼萬年樹，玲瓏下冥霧。池色搖晚空，岩花斂餘煦。清切丹禁靜，浩蕩文河註。留連窮勝托，夙期暌善謔。東望安仁省，西臨子雲閣。長嘯披煙霞，高步尋蘭若。金狄掩通門，雕鞍歸騎喧。燕姝對明月，荊艷促芳尊。別有青山路，策杖訪王孫。
奉和潁川公秋夜:泬寥空色遠，芸黃凄序變。涸浦落遵鴻，長飆送巢燕。千秋流夕景，萬籟含宵喚。峻雉聆金柝，層台切銀箭。
謝都督輓歌:漠漠佳城幽，蒼蒼松檟暮。魯幕飄欲捲，宛駟悲還顧。楚輓繞廬山，胡笳臨武庫。悵然郊原靜，煙生歸鳥度。
八詠應制二首:啟重帷，重帷照文杏。翡翠藻輕花，流蘇媚浮影。瑤笙燕始歸，金堂露初晞。風隨少女至，虹共美人歸。羅薦已擘鴛鴦被，綺衣復有蒲萄帶。殘紅艷粉映簾中，戲蝶流鶯聚窗外。洛濱春雪回，巫峽暮雲來。雪花飄玉輦，雲光上璧台。共待新妝出，清歌送落梅。入叢台，叢台裛春露。滴瀝間深紅，參差散輕素。妝蝶驚復聚，黃鸝飛且顧。攀折殊未已，復值驚飛起。送影舞衫前，飄香歌扇里。望望惜春暉，行行猶未歸。暫得佳游趣，更愁花鳥稀。且學鳥聲調鳳管，方移花影入鴛機。
和太尉戲贈高陽公:熏爐御史出神仙，雲鞍羽蓋下芝田。紅塵正起浮橋路，青樓遙敞御溝前。傾城比態芳菲節，絕世相嬌是六年。慣是洛濱要解佩，本是河間好數錢。翠釵照耀銜雲發，玉步逶迤動羅襪。石榴絞帶輕花轉，桃枝綠扇微風發。無情拂袂欲留賓，詎恨深潭不可越。天津一別九秋長，豈若隨聞三日香。南國自然勝掌上，東家復是憶王昌。
王昭君:玉關春色晚，金河路幾千。琴悲桂條上，笛怨柳花前。霧掩臨妝月，風驚入鬢蟬。緘書待還使，淚盡白雲天。
詠雪應詔:禁園凝朔氣，瑞雪掩晨曦。花明棲鳳閣，珠散影娥池。飄素迎歌上，翻光向舞移。幸因千里映，還繞萬年枝。
奉和山夜臨秋:殿帳清炎氣，輦道含秋陰。凄風移漢築，流水入虞琴。雲飛送斷雁，月上凈疏林。滴瀝露枝響，空濛煙壑深。
江王太妃輓歌:黃鶴悲歌絕，椒花清頌餘。埃凝寫鄰鏡，網結和扉魚。銀消風燭盡，珠滅夜輪虛。別有南陵路，幽叢臨葉疏。
故北平公輓歌:木落園林曠，庭虛風露寒。北里清音絕，南陔芳草殘。遠氣猶標劍，浮雲尚寫冠。寂寂琴台晚，秋陰入井乾。
高密長公主輓歌:湘渚韜靈跡，娥台靜瑞音。鳳逐清簫遠，鸞隨幽鏡沉。霜處華芙落，風前銀燭侵。寂寞平陽宅，月冷洞房深。
詠畫障:芳晨麗日桃花浦，珠簾翠帳鳳凰樓。蔡女菱歌移錦纜，燕姬春望上瓊鉤。新妝漏影浮輕扇，冶袖飄香入淺流。未減行雨荊臺下，自比凌波洛浦游。
奉和秋日即目應制:上苑通平樂，神池邇建章。樓台相掩映，城闕互相望。緹油泛行幔，簫吹轉浮梁。晚雲含朔氣，斜照蕩秋光。落葉飄蟬影，平流寫雁行。槿散凌風縟，荷銷裛露香。仙歌臨枍詣，玄豫歷長楊。歸路乘明月，千門開未央。
入朝洛堤步月:脈脈廣川流，驅馬歷長洲。鵲飛山月曙，蟬噪野風秋。
春日一作元萬頃詩:花輕蝶亂仙人杏，葉密鶯啼帝女桑。飛雲閣上春應至，明月樓中夜未央。
從駕閭山詠馬:桂香塵處減，練影月前空。定惑由關吏，徒嗟塞上翁。
中和樂九章。歌登封第一:炎圖喪寶，黃歷開璿。祖武類帝，宗文配天。玉鸞垂日，翠華陵煙。東雲乾呂，南風入弦。山稱萬歲，河慶千年。金繩永結，璧麗長懸。
中和樂九章。歌明堂第二:穆穆聖皇，雍雍明堂。左平右墄，上圓下方。調均風雨，制度陰陽。四窗八達，五室九房。南通夏火，西瞰秋霜。天子臨御，萬玉鏘鏘。
中和樂九章。歌東軍第三:遐哉廟略，赫矣台臣。橫戈碣石，倚劍浮津。風丘佛籜，日域清塵。島夷復祀，龍伯來賓。休兵宇縣，獻馘天闉。旆海凱入，耀輝震震。
中和樂九章。歌南郊第四:虔郊上帝，肅事圓丘。龍駕四牡，鸞旗九斿。鐘歌晚引，紫煬高浮。日麗蒼璧，雲飛鳴球。皇之慶矣，萬壽千秋。
中和樂九章。歌中宮第五:祥游沙麓，慶洽瑤衣。黃雲晝聚，白氣宵飛。居中履正，稟和體微。儀刑赤縣，演教椒闈。陶鈞萬國，丹青四妃。河洲在詠，風化攸歸。
中和樂九章。歌儲宮第六:波澄少海，景麗前星。高謀誕聖，甲觀升靈。承規翠所，問寢瑤庭。宗儒側席，問道橫經。山賓皎皎，國胄青青。黃裳元吉，邦家以寧。
中和樂九章。歌諸王第七:星陳帝子，岳列天孫。義光帶礪，象著乾坤。我有明德，利建攸存。苴以茅社，錫以犧尊。藩屏王室，翼亮堯門。八才兩獻，夫何足論。
中和樂九章。歌公卿第八:蹇蹇三事，師師百僚。群龍在職，振鷺盈朝。豐金輝首，珮玉鳴腰。青蒲翼翼，丹地翹翹。歌雲佐漢，捧日匡堯。天工人代，邈邈昭昭。
中和樂九章。總歌第九:明明天子兮聖德揚，穆穆皇后兮陰化康。登若木兮坐明堂，池濛汜兮家扶桑。武化偃兮文化昌，禮樂昭兮股肱良。君臣已定兮君永無疆，顏子更生兮徒皇皇。若有人兮天一方，忠為衣兮信為裳。餐白玉兮飲瓊芳，心思荃兮路阻長。
關山月:塞坦通碣石，虜障抵祁連。相思在萬里，明月正孤懸。影移金岫北，光斷玉門前。寄言閨中婦，時看鴻雁天。
上之回:回中道路險，蕭關烽候多。五營屯北地，萬乘出西河。單於拜玉璽，天子按雕戈。振旅汾川曲，秋風橫大歌。
紫騮馬:騮馬照金鞍，轉戰入皋蘭。塞門風稍急，長城水正寒。雪暗鳴珂重，山長噴玉難。不辭橫絕漠，流血幾時乾。
戰城南:將軍出紫塞，冒頓在烏貪。笳喧雁門北，陣翼龍城南。雕弓夜宛轉，鐵騎曉參驔。應須駐白日，為待戰方酣。
梅花落:梅嶺花初發，天山雪未開。雪處疑花滿，花邊似雪回。因風入舞袖，雜粉向妝台。匈奴幾萬里，春至不知來。
結客少年場行:長安重游俠，洛陽富財雄。玉劍浮雲騎，金鞭明月弓。鬥雞過渭北，走馬向關東。孫賓遙見待，郭解暗相通。不受千金爵，誰論萬里功。將軍下天上，虜騎入雲中。烽火夜似月，兵氣曉成虹。橫行徇知己，負羽遠從戎。龍旌昏朔霧，鳥陣捲胡風。追奔瀚海咽，戰罷陰山空。歸來謝天子，何如馬上翁。
詠史四首:季生昔未達，身辱功不成。髡鉗為台隸，灌園變姓名。幸逢滕將軍，兼遇曹丘生。漢祖廣招納，一朝拜公卿。百金孰雲重，一諾良匪輕。廷議斬樊噲，群公寂無聲。處身孤且直，遭時坦而平。丈夫當如此，唯唯何足榮。大漢昔雲季，小人道遂振。玉帛委奄尹，斧鑕嬰縉紳。邈哉郭先生，捲舒得其直。雍容謝朝廷，談笑獎人倫。在晦不絕俗，處亂不為親。諸侯不得友，天子不得臣。沖情甄負甑，重價折角巾。悠悠天下士，相送洛橋津。誰知仙舟上，寂寂無四鄰。公業負奇志，交結盡才雄。良田四百頃，所食常不充。一為侍御史，慷慨說何公。何公何為敗，吾謀適不同。仲穎恣殘忍，廢興良在躬。死人如亂麻，天子如轉蓬。乾戈及黃屋，荊棘生紫宮。鄭生運其謀，將以清國戎。時來命不遂，脫身歸山東。凜凜千載下，穆然懷清風。昔有平陵男，姓朱名阿游。直發上沖冠，壯氣橫三秋。願得斬馬劍，先斷佞臣頭。天子玉檻折，將軍丹血流。捐生不肯拜，視死其若休。歸來教鄉里，童蒙遠相求。弟子數百人，散在十二州。三公不敢吏，五鹿何能酬。名與日月懸，義與天壤儔。何必疲執戟，區區在封侯。偉哉曠達士，知命固不憂。
贈李榮道士:錦節銜天使，瓊仙駕羽君。投金翠山曲，奠璧清江濆。圓洞開丹鼎，方壇聚絳雲。寶貺幽難識，空歌迥易分。風搖十洲影，日亂九江文。敷誠歸上帝，應詔在明君。獨有南冠客，耿耿泣離群。遙看八會所，真氣曉氤氳。
早度分水嶺:丁年游蜀道，班鬢向長安。徒費周王粟，空彈漢吏冠。馬蹄穿欲盡，貂裘敝轉寒。層冰橫九折，積石凌七盤。重溪既下漱，峻峰亦上乾。隴頭聞戍鼓，嶺外咽飛湍。瑟瑟松風急，蒼蒼山月團。傳語後來者，斯路誠獨難。
三月曲水宴得尊字:風煙彭澤里，山水仲長園。由來棄銅墨，本自重琴尊。高情邈不嗣，雅道今復存。有美光時彥，養德坐山樊。門開芳杜徑，室距桃花源。公子黃金勒，仙人紫氣軒。長懷去城市，高詠狎蘭蓀。連沙飛白鷺，孤嶼嘯玄猿。日影岩前落，雲花江上翻。興闌車馬散，林塘夕鳥喧。
奉使益州至長安發鐘陽驛:躋險方未夷，乘春聊騁望。落花赴丹谷，奔流下青嶂。葳蕤曉樹滋，滉漾春江漲。平川看釣侶，狹徑聞樵唱。蝶戲綠苔前，鶯歌白雲上。耳目多異賞，風煙有奇狀。峻阻將長城，高標吞巨舫。聯翩事羈靮，辛苦勞疲恙。夕濟幾潺湲，晨登每惆悵。誰念復芻狗，山河獨偏喪。
和王奭秋夜有所思:寂寂南軒夜，悠然懷所知。長河落雁苑，明月下鯨池。鳳台有清曲，此曲何人吹。丹唇間玉齒，妙響入雲涯。窮巷秋風葉，空庭寒露枝。勞歌欲有和，星鬢已將垂。
望宅中樹有所思:我家有庭樹，秋葉正離離。上舞雙棲鳥，中秀合歡枝。勞思復勞望，相見不相知。何當共攀折，歌笑此堂垂。
宿晉安亭:聞有弦歌地，穿鑿本多奇。游人試一覽，臨玩果忘疲。窗橫暮捲葉，檐卧古生枝。舊石開紅蘚，新河覆綠池。孤猿稍斷絕，宿鳥復參差。泛灧月華曉，裴回星鬢垂。今日刪書客，凄惶君詎知。
於時春也，慨然有江湖之思，寄贈柳九隴:提琴一萬里，負書三十年。晨攀偃蹇樹，暮宿清泠泉。翔禽鳴我側，旅獸過我前。無人且無事，獨酌還獨眠。遙聞彭澤宰，高弄武城弦。形骸寄文墨，意氣托神仙。我有壺中要，題為物外篇。將以貽好道，道遠莫致旃。相思勞日夜，相望阻風煙。坐惜春華晚，徒令客思懸。水去東南地，氣凝西北天。關山悲蜀道，花鳥憶秦川。天子何時問，公卿本亦憐。自哀還自樂，歸藪復歸田。海屋銀為棟，雲車電作鞭。倘遇鸞將鶴，誰論貂與蟬。萊洲頻度淺，桃實幾成圓。寄言飛鳧舄，歲晏同聯翩。
至望喜矚目言懷貽劍外知己:聖圖夷九折，神化掩三分。緘愁赴蜀道，題拙奉虞薰。隱轔度深谷，遙裊上高雲。碧流遞縈註，青山互糾紛。澗松咽風緒，岩花濯露文。思北常依馭，圖南每喪群。無由召宣室，何以答吾君。
赤谷安禪師塔:獨坐岩之曲，悠然無俗紛。酌酒呈丹桂，思詩贈白雲。煙霞朝晚聚，猿鳥歲時聞。水華競秋色，山翠含夕曛。高談十二部，細核五千文。如如數冥昧，生生理氛氳。古人有糟粕，輪扁情未份。且當事芝朮，從吾所好雲。
贈益府裴錄事:忽忽歲雲暮，相望限風煙。長歌欲對酒，危坐遂停弦。停弦變霜露，對酒懷朋故。朝看桂蟾晚，夜聞鴻雁度。鴻度何時還，桂晚不同攀。浮雲映丹壑，明月滿青山。青山雲路深，丹壑月華臨。耿耿離憂積，空令星鬢侵。
贈益府群官:一鳥自北燕，飛來向西蜀。單棲劍門上，獨舞岷山足。昂藏多古貌，哀怨有新曲。群鳳從之游，問之何所欲。答言寒鄉子，飄颻萬餘里。不息惡木枝，不飲盜泉水。常思稻粱遇，願棲梧桐樹。智者不我邀，愚夫餘不顧。所以成獨立，耿耿歲雲暮。日夕苦風霜，思歸赴洛陽。羽翮毛衣短，關山道路長。明月流客思，白雲迷故鄉。誰能借風便，一舉凌蒼蒼。
送梓州高參軍還京:京洛風塵遠，褒斜煙露深。北游君似智，南飛我異禽。別路琴聲斷，秋山猿鳥吟。一乖青岩酌，空佇白雲心。
大劍送別劉右史:金碧禺山遠，關梁蜀道難。相逢屬晚歲，相送動徵鞍。地咽綿川冷，雲凝劍閣寒。倘遇忠孝所，為道憶長安。
同臨津紀明府孤雁:三秋違北地，萬里向南翔。河洲花稍白，關塞葉初黃。避繳風霜勁，懷書道路長。水流疑箭動，月照似弓傷。橫天無有陣，度海不成行。會刷能鳴羽，還赴上林鄉。
失群雁:三秋北地雪皚皚，萬里南翔渡海來。欲隨石燕沉湘水，試逐銅烏繞帝台。帝台銀闕距金塘，中間鵷鷺已成行。先過上苑傳書信，暫下中州戲稻粱。虞人負繳來相及，齊客虛弓忽見傷。毛翎頻頓飛無力，羽翮摧頹君不識。唯有莊周解愛鳴，復道郊哥重奇色。惆悵驚思悲未已，裴回自憐中罔極。傳聞有鳥集朝陽，詎勝仙鳧邇帝鄉。雲間海上應鳴舞，遠得鵾弦猶獨撫。金龜全寫中牟印，玉鵠當變萊蕪釜。願君弄影鳳凰池，時憶籠中摧折羽。
行路難:君不見長安城北渭橋邊，枯木橫槎卧古田。昔日含紅復含紫，常時留霧亦留煙。春景春風花似雪，香車玉輿恆闐咽。若個游人不競攀，若個娼家不來折。娼家寶襪蛟龍帔，公子銀鞍千萬騎。黃鶯一一向花嬌，青鳥雙雙將子戲。千尺長條百尺枝，月桂星榆相蔽虧。珊瑚葉上鴛鴦鳥，鳳凰巢里雛鵷兒。巢傾枝折鳳歸去。條枯葉落任風吹。一朝零落無人問，萬古摧殘君詎知。人生貴賤無終始，倏忽須臾難久恃。誰家能駐西山日，誰家能堰東流水。漢家陵樹滿秦川，行來行去盡哀憐。自昔公卿二千石，咸擬榮華一萬年。不見朱唇將白貌，唯聞素棘與黃泉。金貂有時換美酒，玉麈但搖莫計錢。寄言坐客神仙署，一生一死交情處。蒼龍闕下君不來，白鶴山前我應去。雲間海上邈難期，赤心會合在何時。但願堯年一百萬，長作巢由也不辭。
長安古意:長安大道連狹斜，青牛白馬七香車。玉輦縱橫過主第，金鞭絡繹向侯家。龍銜寶蓋承朝日，鳳吐流蘇帶晚霞。百丈游絲爭繞樹，一群嬌鳥共啼花。啼花戲蝶千門側，碧樹銀台萬種色。復道交窗作合歡，雙闕連甍垂鳳翼。梁家畫閣天中起，漢帝金莖雲外直。樓前相望不相知，陌上相逢詎相識。借問吹簫向紫煙，曾經學舞度芳年。得成比目何辭死，願作鴛鴦不羡仙。比目鴛鴦真可羡，雙去雙來君不見。生憎帳額繡孤鸞，好取門簾帖雙燕。雙燕雙飛繞畫梁，羅緯翠被鬱金香。片片行雲著蟬鬢，纖纖初月上鴉黃。鴉黃粉白車中出，含嬌含態情非一。妖童寶馬鐵連錢，娼婦盤龍金屈膝。御史府中烏夜啼，廷尉門前雀欲棲。隱隱朱城臨玉道，遙遙翠幰沒金堤。挾彈飛鷹杜陵北，探丸借客渭橋西。俱邀俠客芙蓉劍，共宿娼家桃李蹊。娼家日暮紫羅裙，清歌一囀口氛氳。北堂夜夜人如月，南陌朝朝騎似雲。南陌北堂連北里，五劇三條控三市。弱柳青槐拂地垂，佳氣紅塵暗天起。漢代金吾千騎來，翡翠屠蘇鸚鵡杯。羅襦寶帶為君解，燕歌趙舞為君開。別有豪華稱將相，轉日回天不相讓。意氣由來排灌夫，專權判不容蕭相。專權意氣本豪雄，青虯紫燕坐春風。自言歌舞長千載，自謂驕奢凌五公。節物風光不相待，桑田碧海須臾改。昔時金階白玉堂，即今唯見青松在。寂寂寥寥揚子居，年年歲歲一床書。獨有南山桂花發，飛來飛去襲人裾。
明月引:洞庭波起兮鴻雁翔，風瑟瑟兮野蒼蒼。浮雲捲靄，明月流光。荊南兮趙北，碣石兮瀟湘。澄清規於萬里，照離思於千行。橫桂枝於西第，繞菱花於北堂。高樓思婦，飛蓋君王。文姬絕域，侍子他鄉。見胡鞍之似練，知漢劍之如霜。試登高而騁目，莫不變而回腸。
獄中學騷體:夫何秋夜之無情兮，皎皛悠悠而太長。圜戶杳其幽邃兮，愁人披此嚴霜。見河漢之西落，聞鴻雁之南翔。山有桂兮桂有芳，心思君兮君不將。憂與憂兮相積，歡與歡兮兩忘。風裊裊兮木紛紛，凋綠葉兮吹白雲。寸步千里兮不相聞，思公子兮日將曛。林已暮兮鳥群飛，重門掩兮人徑稀。萬族皆有所托兮，蹇獨淹留而不歸。
懷仙引:若有人兮山之曲，駕青虯兮乘白鹿，往從之游願心足。披澗戶，訪岩軒，石瀨潺湲橫石徑，松蘿冪藶掩松門。下空濛而無鳥，上巉岩而有猿。懷飛閣，度飛梁。休餘馬於幽谷，掛餘冠於夕陽。曲復曲兮煙莊邃，行復行兮天路長。修途杳其未半，飛雨忽以茫茫。山坱軋，磴連褰。攀舊壁而無據，溯泥溪而不前。向無情之白日，竊有恨於皇天。回行遵故道，通川遍流潦。迴首望群峰，白雲正溶溶。珠為闕兮玉為樓，青雲蓋兮紫霜裘。天長地久時相憶，千齡萬代一來游。
七日登樂游故墓:四序周緹籥，三正紀璇耀。綠野變初黃，暘山開曉眺。中天擢露掌，匝地分星徼。漢寢眷遺靈，秦江想餘弔。蟻泛青田酌，鶯歌紫芝調。柳色搖歲華，冰文蕩春照。遠跡謝群動，高情符眾妙。蘭游澹未歸，傾光下岩窈。
釋疾文三歌:歲將暮兮歡不再，時已晚兮憂來多。東郊絕此麒麟筆，西山秘此鳳凰柯。死去死去今如此，生兮生兮奈汝何。歲去憂來兮東流水，地久天長兮人共死。明鏡羞窺兮向十年，駿馬停驅兮幾千里。麟兮鳳兮，自古吞恨無已。茨山有薇兮潁水有漪，夷為柏兮秋有實。叔為柳兮春向飛。倏爾而笑，泛滄浪兮不歸。
酬楊比部員外暮宿琴堂朝躋書閣率爾見贈之作作王維:閑拂檐塵看，鳴琴候月彈。桃源迷漢姓，松徑有秦官。空谷歸人少，青山背日寒。羡君棲隱處，遙望在雲端。
劉生:劉生氣不平，抱劍欲專徵。報恩為豪俠，死難在橫行。翠羽裝刀鞘，黃金飾馬鈴。但令一顧重，不吝百身輕。
隴頭水:隴阪高無極，徵人一望鄉。關河別去水，沙寨斷歸腸。馬系千年樹，旌懸九月霜。從來共嗚咽，皆是為勤王。
巫山高:巫山望不極，望望下朝氛。莫辨啼猿樹，徒看神女雲。驚濤亂水脈，驟雨暗峰文。沾裳即此地，況復遠思君。
芳樹:芳樹本多奇，年華復在斯。結翠成新幄，開江滿故枝。風歸花歷亂，日度影參差。容色朝朝落，思君君不知。
雨雪曲:虜騎三秋入，關雲萬里平。雪似胡沙暗，冰如漢月明。高闕銀為闕，長城玉作城。節旄零落盡，天子不知名。
昭君怨:合殿恩中絕，交河使漸稀。肝腸辭玉輦，形影向金微。漢地草應綠，胡庭沙正飛。願逐三秋雁，年年一度歸。
折楊柳:倡樓啟曙扉，楊柳正依依。鶯啼知歲隔，條變識春歸。露葉凝愁黛，風花亂舞衣。攀折聊將寄，軍中音信稀。
十五夜觀燈:錦里開芳宴，蘭缸艷早年。縟彩遙分地，繁光遠綴天。接漢疑星落，依樓似月懸。別有千金笑，來映九枝前。
入秦川界:隴阪長無極，蒼山望不窮。石徑縈疑斷，迴流映似空。花開綠野霧，鶯囀紫岩風。春芳勿遽盡，留賞故人同。
文翁講堂:錦里淹中館，岷山稷下亭。空梁無燕雀，古壁有丹青。槐落猶疑市，苔深不辨銘。良哉二千石，江漢表遺靈。
相如琴台:聞有雍容地，千年無四鄰。園院風煙古，池台松檟春。雲疑作賦客，月似聽琴人。寂寂啼鶯處，空傷游子神。
石鏡寺:古墓芙蓉塔，神銘松柏煙。鸞沉仙鏡底，花沒梵輪前。銖衣千古佛，寶月兩重圓。隱隱香台夜，鐘聲徹九天。
辛法司宅觀妓:南國佳人至，北堂羅薦開。長裙隨鳳管，促柱送鸞杯。雲光身後落，雪態掌中回。到愁金谷晚，不怪玉山頹。
春晚山莊率題二首:顧步三春晚，田園四望通。游絲橫惹樹，戲蝶亂依叢。竹懶偏宜水，花狂不待風。唯餘詩酒意，當了一生中。田家無四鄰，獨坐一園春。鶯啼非選樹，魚戲不驚綸。山水彈琴盡，風花酌酒頻。年華已可樂，高興復留人。
江中望月:江水向涔陽，澄澄寫月光。鏡圓珠溜徹，弦滿箭波長。沉鉤搖兔影，浮桂動丹芳。延照相思夕，千里共沾裳。
元日述懷一作明月引:筮仕無中秩，歸耕有外臣。人歌小歲酒，花舞大唐春。草色迷三徑，風光動四鄰。願得長如此，年年物候新。
益州城西張超亭觀妓:落日明歌席，行雲逐舞人。江前飛暮雨，梁上下輕塵。冶服看疑畫，妝樓望似春。高車勿遽返，長袖欲相親。
還京贈別:風月清江夜，山水白雲朝。萬里同為客，三秋契不凋。戲鳧分斷岸，歸騎別高標。一去仙橋道，還望錦城遙。
至陳倉曉晴望京邑:拂曙驅飛傳，初晴帶曉涼。霧斂長安樹，雲歸仙帝鄉。澗流漂素沫，岩景靄朱光。今朝好風色，延瞰極天莊。
晚渡滹沱敬贈魏大:津谷朝行遠，冰川夕望曛。霞明深淺浪，風捲去來雲。澄波泛月影，激浪聚沙文。誰忍仙舟上，攜手獨思君。
和吳侍御被使燕然:春歸龍塞北，騎指雁門垂。胡笳折楊柳，漢使採燕支。戍城聊一望，花雪幾參差。關山有新曲，應向笛中吹。
七夕泛舟二首:汀葭肅徂暑，江樹起初涼。水疑通織室，舟似泛仙潢。連橈渡急響，鳴棹下浮光。日晚菱歌唱，風煙滿夕陽。鳳杼秋期至，鳧舟野望開。微吟翠塘側，延想白雲隈。石似支機罷，槎疑犯宿來。天潢殊漫漫，日暮獨悠哉。
西使兼送孟學士南游:地道巴陵北，天山弱水東。相看萬餘里，共倚一徵蓬。零雨悲王粲，清尊別孔融。裴回聞夜鶴，悵望待秋鴻。骨肉胡秦外，風塵關塞中。唯餘劍鋒在，耿耿氣成虹。
送鄭司倉入蜀:離人丹水北，游客錦城東。別意還無已，離憂自不窮。隴雲朝結陣，江月夜臨空。關塞疲徵馬，霜氛落早鴻。潘年三十外，蜀道五千中。送君秋水曲，酌酒對清風。
綿州官池贈別同賦灣字:輶軒遵上國，仙佩下靈關。尊酒方無地，聯綣喜暫攀。離言欲贈策，高辨正連環。野徑浮雲斷，荒池春草斑。殘花落古樹，度鳥入澄灣。欲敘他鄉別，幽谷有綿蠻。
還赴蜀中貽示京邑游好:籞宿花初滿，章台柳向飛。如何正此日，還望昔多違。悵別風期阻，將乖雲會稀。斂衽辭丹闕，懸旗陟翠微。野禽喧戍鼓，春草變徵衣。回顧長安道，關山起夕霏。
初夏日幽莊:聞有高蹤客，耿介坐幽莊。林壑人事少，風煙鳥路長。瀑水含秋氣，垂藤引夏涼。苗深全覆隴，荷上半侵塘。釣渚青鳧沒，村田白鷺翔。知君振奇藻，還嗣海隅芳。
山莊休沐一作和夏日山莊:蘭署乘閑日，蓬扉狎遁棲。龍柯疏玉井，鳳葉下金堤。川光搖水箭，山氣上雲梯。亭幽聞唳鶴，窗曉聽鳴雞。玉軫臨風奏，瓊漿映月攜。田家自有樂，誰肯謝青溪。
山林休日田家:歸休乘暇日，饁稼返秋場。徑草疏王彗，岩枝落帝桑。耕田虞訟寢，鑿井漢機忘。戎葵朝委露，齊棗夜含霜。南澗泉初冽，東籬菊正芳。還思北窗下，高卧偃羲皇。
宴梓州南亭得池字:二條開勝跡，大隱葉沖規。亭閣分危岫，樓台繞曲池。長薄秋煙起，飛梁古蔓垂。水鳥翻荷葉，山蟲咬桂枝。游人惜將晚，公子愛忘疲。願得回三舍，琴尊長若斯。
山行寄劉李二參軍:萬里煙塵客，三春桃李時。事去紛無限，愁來不自持。狂歌欲嘆鳳，失路反占龜。草礙人行緩，花繁鳥度遲。彼美參卿事，留連求友詩。安知倦游子，兩鬢漸如絲。
首春貽京邑文士:寂寂罷將迎，門無車馬聲。橫琴答山水，披捲閱公卿。忽聞歲雲晏，倚仗出檐楹。寒辭楊柳陌，春滿鳳凰城。梅花扶院吐，蘭葉繞階生。覽鏡改容色，藏書留姓名。時來不假問，生死任交情。
贈許左丞從駕萬年宮:聞道上之回，詔蹕下蓬萊。中樞移北鬥，左轄去南臺。黃山聞鳳笛，清蹕侍龍媒。曳日朱旗捲，參雲金障開。朝參五城柳，夕宴柏梁杯。漢畤光如月，秦祠聽似雷。寂寂芸香閣，離思獨悠哉。
晚渡渭橋寄示京邑游好:我行背城闕，驅馬獨悠悠。寥落百年事，裴回萬里憂。途遙日向夕，時晚鬢將秋。滔滔俯東逝，耿耿泣西浮。長虹掩釣浦，落雁下星洲。草變黃山曲，花飛清渭流。迸水驚愁鷺，騰沙起狎鷗。一赴清泥道，空思玄灞游。
羈卧山中:卧壑迷時代，行歌任死生。紅顏意氣盡，白璧故交輕。澗戶無人跡，山窗聽鳥聲。春色緣岩上，寒光入溜平。雪盡松帷暗，雲開石路明。夜伴飢鼯宿，朝隨馴雉行。度溪猶憶處，尋洞不知名。紫書常日閱，丹藥幾年成。扣鐘鳴天鼓，燒香厭地精。倘遇浮丘鶴，飄颻凌太清。
酬張少府柬之:昔餘與夫子，相遇漢川陰。珠浦龍猶卧，檀溪馬正沉。價重瑤山曲，詞驚丹鳳林。十年睽賞慰，萬里隔招尋。毫翰風期阻，荊衡雲路深。鵬飛俱望昔，蠖屈共悲今。誰謂青衣道，還嘆白頭吟。地接神仙澗，江連雲雨岑。飛泉如散玉，落日似懸金。重以瑤華贈，空懷舞詠心。
過東山谷口:不知名利險，辛苦滯皇州。始覺飛塵倦，歸來事綠疇。桃源迷處所，桂樹可淹留。跡異人間俗，禽同海上鷗。古苔依井被，新乳傍崖流。野老堪成鶴，山神或化鳩。泉鳴碧澗底，花落紫岩幽。日暮餐龜殼，開寒御鹿裘。不辨秦將漢，寧知春與秋。多謝青溪客，去去赤鬆游。
送幽州陳參軍赴任寄呈鄉曲父老:薊北三千里，關西二十年。馮唐猶在漢，樂毅不歸燕。人同黃鶴遠，鄉共白雲連。郭隗池台處，昭王尊酒前。故人當已老，舊壑幾成田。紅顏如昨日，衰鬢似秋天。西蜀橋應毀，東周石尚全。灞池水猶綠，榆關月早圓。塞雲初上雁，庭樹欲銷蟬。送君之舊國，揮淚獨潸然。
哭金部韋郎中:金曹初受拜，玉地始含香。翻同五日尹，遽見一星亡。賀客猶扶路，哀人遂上堂。歌筵長寂寂，哭位自蒼蒼。歲時賓徑斷，朝暮雀羅張。書留魏主闕，魂掩漢家床。徒令永平帝，千載罷撞郎。
哭明堂裴主簿:締歡三十載，通家數百年。潘楊稱代穆，秦晉忝姻連。風雲洛陽道，花月茂陵田。相悲共相樂，交騎復交筵。始謂調金鼎，如何掩玉泉。黃公酒爐處，青眼竹林前。故琴無復雪，新樹但生煙。遽痛蘭襟斷，徒今寶劍懸。客散同秋葉，人亡似夜川。送君一長慟，松台路幾千。
同崔錄事哭鄭員外:文學秋天遠，郎官星位尊。伊人表時彥，飛譽滿司存。楚席光文雅，瑤山侍討論。鳳詞凌漢閣，龜辯罩周園。已陪東岳駕，將逝北溟鯤。如何萬化盡，空嘆九飛魂。白馬西京驛，青松北海門。夜台無曉箭，朝奠有虛尊。一代儒風沒，千年隴霧昏。梁山送夫子，湘水弔王孫。僕本多悲淚，沾裳不待猿。聞君絕弦曲，吞恨更無言。
登玉清:絕頂橫臨日，孤峰半倚天。裴回拜真老，萬里見風煙。
曲池荷:浮香繞曲岸，圓影覆華池。常恐秋風早，飄零君不知。
浴浪鳥:獨舞依磐石，群飛動輕浪。奮迅碧沙前，長懷白雲上。
臨階竹:封霜連錦砌，防露拂瑤階。聊將儀鳳質，暫與俗人諧。
含風蟬:高情臨爽月，急響送秋風。獨有危冠意，還將衰鬢同。
葮川獨泛:倚棹春江上，橫舟石岸前。山暝行人斷，迢迢獨泛仙。
送二兄入蜀:關山客子路，花柳帝王城。此中一分手，相顧憐無聲。
宿玄武二首:方池開曉色，圓月下秋陰。已乘千里興，還撫一弦琴。庭搖北風柳，院繞南溟禽。累宿恩方重，窮秋嘆不深。
九隴津集:落落樹陰紫，澄澄水華碧。復有翻飛禽，裴回疑曳舄。
游昌化山精舍:寶地乘峰出，香台接漢高。稍覺真途近，方知人事勞。
登封大酺歌四首:明君封禪日重光，天子垂衣歷數長。九州四海常無事，萬歲千秋樂未央。日觀仙雲隨鳳輦，天門瑞雪照龍衣。繁弦綺席方終夜，妙舞清歌歡未歸。翠鳳逶迤登介丘，仙鶴裴回天上游。借問乾封何所樂，人皆壽命得千秋。千年聖主應昌期，萬國淳風王化基。請比上古無為代，何如今日太平時。
九月九日登玄武山:九月九日眺山川，歸心歸望積風煙。他鄉共酌金花酒，萬里同悲鴻雁天。
句:城狐尾獨束，山鬼面參覃。
少年行:少年飛翠蓋，上路勒金鑣。始酌文君酒，新吹弄玉簫。少年不歡樂，何以盡芳朝。千金笑裡面，一搦掌中腰。掛纓豈憚宿，落珥不勝嬌。寄語少年子，無辭歸路遙。
渡漢江:東流既瀰瀰，南紀信滔滔。水激沉碑岸，波駭弄珠皋。含星映淺石，浮蓋下奔濤。溜闊霞光近，川長曉氣高。檣烏轉輕翼，戲鳥落風毛。客心既多緒，長歌且代勞。
秋晚登古城:日落徵途遠，悵然臨古城。頹墉寒雀集，荒堞晚烏驚。蕭森灌木上，迢遞孤煙生。霞景煥餘照，露氣澄晚清。秋風轉搖落，此志安可平。
途中述懷:伯喈遷塞北，亭伯之遼東。伊餘何為客，獨守雲臺中。途遙已日暮，時泰道斯窮。拔心悲岸草，半死落岩桐。目送衡陽雁，情傷江上楓。福兮良所伏，今也信難通。丈夫自有志，寧傷官不公。
郢城懷古:客心悲暮序，登墉塘瞰平陸。林澤窅芊綿，山川鬱重復。王公資設險，名都拒江隩。方城次北門，溟海窮南服。長策挫吳豕，雄圖競周鹿。萬乘重沮漳，九鼎輕伊谷。大搜雲夢掩，壯觀章華築。人世更盛衰，吉凶良倚伏。遽見鄰交斷，仍睹賢臣逐。南風忽不競，西師日侵蹙。運圯屬馳驅，時屯恣敲樸。莫救夷陵火，無復秦庭哭。鄢郢遂丘墟，風塵俄慘黷。狐兔時游踐，霜露日沾沐。釣渚故池平，神台層宇覆。陣雲埋夏首，窮陰慘荒谷。悵矣舟壑遷，悲哉年祀倏。雖異三春望，終傷千里目。
晚渡江津:寂寂江山晚，蒼蒼原野暮。秋氣懷易悲，長波淼難溯。索索風葉下，離離早鴻度。丘壑列夕陰，葭菼凝寒霧。日落亭皋遠，獨此懷舊慕。
王師渡漢水經襄陽:導漾疏源遠，歸海會流長。延波接荊夢，通望邇沮漳。高岸沉碑影，曲漵麗珠光。雲昏翠島沒，水廣素濤揚。閱川已多嘆，遐睇幾增傷。臨溪猶駐馬，望峴欲沾裳。喬木下寒葉，亭林落曉霜。山公不可遇，誰與訪高陽。
謁漢高廟:纂堯靈命啟，滅楚餘閏終。飛名膺帝籙，沈跡韞神功。瑞氣朝浮碭，祥符夜告豐。抑揚駕人傑，叱吒掩時雄。締構三靈改，經綸五緯同。乾戈革宇內，聲教盡寰中。運謝年逾遠，魂歸道未窮。樹碑留故邑，抗殿表祠宮。沐蘭祈泗上，謁帝動深衷。英威肅如在，文物杳成空。竹皮聚寒徑，枌社落霜叢。蕭索陰雲晚，長川起大風。
登葉縣故城謁沈諸梁廟:總轡臨秋原，登城望寒日。煙暇共掩映，林野俱蕭瑟。楚塞鬱不窮，吳山高漸出。客行殊未已，沐澡期終吉。椒桂奠芳樽，風雲下虛室。館宇肅而靜，神心康且逸。伊我非真龍，勿驚疲朽質。
安德山池宴集安德，楊師道封號:朝宰論思暇，高宴臨方塘。雲飛鳳台管，風動令君香。細草開金埒，流霞泛羽觴。虹橋分水態，鏡石引菱光。上才同振藻，小技謬連章。懷音自蘭室，徐步返山莊。
和許侍郎游昆明池:神池望不極，滄波接遠天。儀星似河漢，落景類虞泉。年深平館宇，道泰偃戈船。差池下鳧雁，掩映生雲煙。浪花開已合，風文直且連。稅馬金堤外，橫舟石岸前。羽觴傾綠蟻，飛日落紅鮮。積水浮深智，明珠曜雅篇。大鯨方遠擊，沉灰獨未然。知君嘯儔侶，短翮徒聯翩。
賦得魏都:炎運精華歇，清都寶命開。帝里三方盛，王庭萬國來。玄武疏遙磴，金鳳上層台。乍進仙童樂，時傾避暑杯。南館招奇士，西園引上才。還惜劉公乾，疲病清漳隈。
賦禮記:玉帛資王會，郊丘葉聖情。重廣開環堵，至道軼金籝。盤薄依厚地，遙裔騰太清。方悅升中禮，足以慰餘生。
奉和正日臨朝應詔:化歷昭唐典，承天順夏正。百靈警朝禁，三辰揚旆旌。充庭富禮樂，高宴齒簪纓。獻壽符萬歲，移風韻九成。
妾薄命:團扇秋風起，長門夜月明。羞聞拊背入，恨說舞腰輕。太常先已醉，劉君恆帶酲。橫陳每虛設，吉夢竟何成。
火鳳詞二首:歌聲扇後出，妝影鏡中輕。未能令掩笑，何處欲障聲。知音自不惑，得念是分明。莫見雙嚬斂，疑人含笑情。佳人靚晚妝，清唱動蘭房。影出含風扇，聲飛照日梁。嬌顰眉際斂，逸韻口中香。自有橫陳會，應憐秋夜長。
奉和初春出游應令:鳴笳出望苑，飛蓋下芝田。水光浮落照，霞彩淡輕煙。柳色迎三月，梅花隔二年。日斜歸騎動，餘興滿山川。
寄楊公:公子盛西京，光華早著名。分庭接游士，虛館待時英。高閣浮香出，長廊寶釧鳴。面花無隔笑，歌扇不障聲。
戲贈潘徐城門迎兩新婦:秦晉積舊匹，潘徐有世親。三星宿已會，四德婉而嬪。雲光鬢里薄，月影扇中新。年華與妝面，共作一芳春。
送別:眷言一杯酒，凄愴起離憂。夜花飄露氣，暗水急還流。雁行遙上月，蟲聲迥映秋。明日河梁上，誰與論仙舟。
雨後:晚來風景麗，晴初物色華。薄雲向空盡，輕虹逐望斜。後窗臨岸竹，前階枕浦沙。寂寥無與晤，尊酒論風花。
文德皇后輓歌:裴回兩儀殿，悵望九成台。玉輦終辭宴，瑤筐遂不開。野曠陰風積，川長思鳥來。寒山寂已暮，虞殯有餘哀。
詠蟬:清心自飲露，哀響乍吟風。未上華冠側，先驚翳葉中。
詠螢火示情人:窗里憐燈暗，階前畏月明。不辭逢露濕，只為重宵行。
春眺:疲痾荷拙患，淪躓合幽襟。棲息在何處，丘中鳴素琴。
句:今日持團扇，非是為秋風。
奉和太子納妃太平公主出降:夢梓光青陛，穠桃藹紫宮。德優宸念遠，禮備國姻崇。萬戶聲明發，三條騎吹通。香輪送重景，彩旆引仙虹。
奉和別越王:周屏辭金殿，梁驂整玉珂。管聲依折柳，琴韻動流波。鶴蓋分陰促，龍軒別念多。延襟小山路，還起大風歌。
酬鄭沁州:麒閣一代良，熊軒千里躅。緝圖昭國典，按部留宸矚。匪厭承明廬，佇兼司隸局。芸書暫輟載，竹使方臨俗。節變風緒高，秋深露華溽。寒山斂輕靄，霽野澄初旭。已切長年悲，誰堪岐路促。遙林徵馬迅，別館嘶驂跼。雅贈響摐金，索居睽倚玉。凄斷離鴻引，勞歌思足曲。
孝敬皇帝輓歌:戒奢虛蜃輅，錫號紀鴻名。地葉蒼梧野，途經紫聚城。重照掩寒色，晨飆斷曙聲。一隨仙驥遠，霜雪愁陰生。
九成宮秋初應詔:帝圃疏金闕，仙台駐玉鑾。野分鳴鸑岫，路接寶雞壇。林樹千霜積，山宮四序寒。蟬急知秋早，鶯疏覺夏闌。怡神紫氣外，凝睇白雲端。舜海詞波發，空驚游聖難。
奉和別魯王:綠車旋楚服，丹蹕佇秦川。珠皋轉歸騎，金岸引行旃。一朝限原隰，千里間風煙。鶯喧上林谷，鳧響御溝泉。斷雲移魯蓋，離歌動舜弦。別念凝神扆，崇恩洽玳筵。顧惟慚叩寂，徒自仰鈞天。
奉和別越王:飛蓋回蘭阪，宸襟佇柏梁。別館分涇渭，歸路指衡漳。關山通曙色，林籞遍春光。帝念紆千里，詞波照五潢。
奉和別越王:盛藩資右戚，連萼重皇情。離襟愴睢苑，分途指鄴城。麗日開芳甸，佳氣積神京。何時驂駕入，還見謁承明。
奉和太子納妃太平公主出降:象輅初乘雁，璇宮早結褵。離元應春夕，帝子降秋期。鳴瑜合清響，冠玉麗穠姿。和聲躋鳳掖，交影步鸞墀。
奉和春日池台:日影飛花殿，風文積草池。鳳樓通夜敞，虯輦望春移。
奉和春日二首前首一作上官儀詩:花輕蕊亂仙人杏，葉密鶯喧帝女桑。飛雲閣上春應至，明月樓中夜未央。鳳輦迎風乘紫閣，鸞車避日轉彤闈。中堂促管淹春望，後殿清歌開夜扉。
奉和太子納妃太平公主出降:桂宮初服冕，蘭掖早升笄。禮盛親迎晉，聲芬出降齊。金龜開瑞鈕，寶翟上仙袿。轉扇承宵月，揚旌照夕蜺。
奉和太子納妃太平公主出降三首:帝子威儀絕，儲妃禮度優。疊鼓陪仙觀，凝笳翼畫輈。鬱鬱神香滿，奕奕彩雲浮。排空列錦罽，騰歡溢皇州。金閨未息火，玉樹鐘天愛。月路飾還裝，星津動歸佩。紫極流宸渥，清規佇慈誨。恩波洽九流，光輝軼千載。列席詔親賢，式宴坐神仙。聖文飛聖筆，天樂奏鈞天。曲池涵瑞景，文宇孕祥煙。小臣同百獸，率舞悅堯年。
奉和太子納妃太平公主出降:帝子升青陛，王姬降紫宸。星光移雜珮，月彩薦重輪。龍旌翻地杪，鳳管颺天濱。槐陰浮淺瀨，葆吹翼輕塵。
和東觀群賢七夕臨泛昆明池:秋風始搖落，秋水正澄鮮。飛眺牽牛渚，激賞鏤鯨川。岸珠淪曉魄，池灰斂曙煙。泛查分寫漢，儀星別構天。雲光波處動，日影浪中懸。驚鴻絓蒲弋，游鯉入莊筌。萍葉疑江上，菱花似鏡前。長林代輕幄，細草即芳筵。文峰開翠瀲，筆海控清漣。不挹蘭樽聖，空仰桂舟仙。
和左僕射燕公春日端居述懷:豐野光三傑，媯庭贊五臣。綈緗歌美譽，絲竹詠芳塵。聖歷開環象，昌年降甫申。高門非舍築，華構豈垂綸。鳳邸摶霄翰，龍池躍海鱗。玉鼎升黃閣，金章謁紫宸。禮闈通政本，文昌總國均。調風振薄俗，清教敘彞倫。星回應緹管，日御警寅賓。葉上曾槐變，花發小堂春。思掛五都冕，言訪北山巾。赫赫容臺上，千祀耀平津。
和長孫秘監伏日苦熱:玉署三時曉，金羈五日歸。北林開逸徑，東閣敞閑扉。池鏡分天色，雲峰減日輝。游鱗映荷聚，驚翰繞林飛。披襟揚子宅，舒嘯仰重闈。
和李公七夕:落日照高牖，涼風起庭樹。悠悠天宇平，昭昭月華度。開軒捲綃幕，延首晞雲路。層漢有靈妃，仙居無與晤。履化悲流易，臨川怨遲暮。昔從九春徂，方此三秋遇。瑤駕越星河，羽蓋凝珠露。便妍耀井色，窈窕凌波步。始閱故人新，俄見新人故。掩淚收機石，銜啼襞紈素。惆悵何傷已，裴回勞永慕。無由西北歸，空自東南顧。
和長孫秘監七夕:二秋葉神媛，七夕望仙妃。影照河陽妓，色麗平津闈。鵲橋波里出，龍車霄外飛。露泫低珠佩，雲移薦錦衣。更深黃月落，夜久靨星稀。空接靈臺下，方恧辨支機。
奉和太子納妃太平公主出降三首:瑜珮升青殿，穠華降紫微。還如桃李發，更似鳳凰飛。金屋真離象，瑤台起婺徽。彩纓紛碧坐，繢羽泛褕衣。雲路移彤輦，天津轉明鏡。仙珠照乘歸，寶月重輪映。望園嘉宴洽，主第歡娛盛。絲竹揚帝熏，簪裾奉宸慶。叢雲靄曉光，湛露晞朝陽。天文天景麗，睿藻睿詞芳。玉庭散秋色，銀宮生夕涼。太平超邃古，萬壽樂無疆。
奉和聖制過溫湯:豐城觀漢跡，溫谷幸秦餘。地接幽王壘，塗分鄭國渠。風威肅文衛，日彩鏡雕輿。遠岫凝氛重，寒叢對影疏。回瞻漢章闕，佳氣滿宸居。
奉和別魯王:元王詩傳博，文後寵靈優。鶴蓋動宸眷，龍章送遠游。函關疏別道，灞岸引行舟。北林分苑樹，東流溢御溝。鳥聲含羽碎，騎影曳花浮。聖澤九垓普，天文七曜周。方圖獻雅樂，簪帶奉鳴球。
奉和聖制過溫湯:握圖開萬宇，屬聖啟千年。驪阜疏緹騎，驚鴻映彩旃。玉霜鳴鳳野，金陣藻龍川。祥煙聚危岫，德水溢飛泉。停輿興睿覽，還舉大風篇。
奉和聖制過溫湯:洛川方駐蹕，豐野暫停鑾。湯泉恆獨涌，溫谷豈知寒。漏鼓依岩畔，相風出樹端。嶺煙遙聚草，山月迥臨鞍。日用誠多幸，天文遂仰觀。
奉和展禮岱宗塗經濮濟:拂漢星旗轉，分霄日羽明。將追會阜跡，更勒岱宗銘。林戈咽濟岸，獸鼓震河庭。葉箭凌寒矯，烏弓望曉驚。已降汾水作，仍深迎渭情。
奉和展禮岱宗塗經濮濟:龍圖冠胥陸，鳳駕指雲亭。非煙泛濟浦，綠字啟河汀。畫裳晨應月，文戟曙分星。四田巡揖禮，三驅道契經。行欣奉萬歲，竊抃偶千齡。
日暮望涇水:導源徑隴阪，屬汭貫嬴都。下瀨波常急，回圻溜亦紆。毒流秦卒斃，泥糞漢田腴。獨有迷津客，懷歸軫暮途。
贈韓思彥:意氣百年內，平生一寸心。欲交天下士，未面已虛襟。君子重名義，直道冠衣簪。風雲行可托，懷抱自然深。落霞靜霜景，墜葉下風林。若上南登岸，希訪北山岑。
酬賀遂亮:古人一言重，嘗謂百年輕。今投歡會面，顧盼盡平生。簪裾非所托，琴酒冀相並。累日同游處，通宵唉素誠。霜飄知柳脆，雪冒覺松貞。願言何所道，幸得歲寒名。
自御史左授山陽丞:朝升照日檻，夕次下烏台。風竿一眇邈，月樹幾裴回。翼向高標斂，聲隨下調哀。懷燕首自白，非是為年催。
贈右台監察鄧茂遷左台殿中:惟昔參多士，無雙仰異才。鷹鸇同效逐，鵷鷺忝游陪。入仕光三命，遷榮歷二台。隔牆欽素躅，對問限清埃。紫署春光早，蘭闈曙色催。誰言夕鳥至，空想鄧林隈。
湘川新曲二首:昭潭深無底，橘洲淺而浮。本欲凌波去，翻為目成留。願君稍弭楫，無令賤妾羞。二八相招攜，採菱渡前溪。弱腕隨橈起，纖腰向舸低。自解看花笑，憎聞染竹啼。
落成會詠一首:泉潮天萬里，一鎮屹天中。筮宅龍鐘地，承恩燕翼宮。環堂巍岳秀，帶礪大江雄。輪奐雲霄望，晶華日月通。凌煙喬木茂，獻寶介圭崇。昆俊歌常棣，民和教即戎。盤庚遷美土，陶侃效兼庸。設醴延張老，開軒禮呂蒙。無孤南國仰，庶補聖皇功。
示珦:恩銜楓陛渥，策向桂淵弘。載筆沿儒習，持弓纘祖風。祛災剿猛虎，溥德翊飛龍。日閱書開士，星言駕勸農。勤勞思命重，戲謔逐時空。百粵霧紛滿，諸戎澤普通。願言加壯努，勿坐鬢霜蓬。
太母魏氏半徑題石:喬岳標仙跡，玄扃妥壽姬。烏號非嶺海，鶴仰向京師。系牒公侯裔，懸弧將相兒。清貞蜚簡籍，規範肅門楣。萬里提兵路，三年報母慈。劍埋龍守壤，石卧虎司碑。憂闋情猶結，祥回禫屆期。竹符忠介凜，桐杖孝思凄。許史峋嶙篆，曹侯感舊詩。鴻濛山暝啟，駿彩德昭垂。華表瑤池冥，清漳玉樹枝。昭題盟岳瀆，展墓慶重熙。
和陳元光平潮寇詩:抱磴從天上，驅車返嶺東。氣昂無醜虜，策妙詘群雄。飛絮隨風散，餘氛嚮日鎔。長戈收百甲，聚騎破千重。落劍惟戎首，游繩系脅從。四野無堅壁，群生未化融。龍湖膏澤下，早晚遍枯窮。
詠牛應制:逸足還同驥，奇毛自偶麟。欲知花跡遠，雲影入天津。
答戶部員外賀遂涉戲贈:錦帳隨情設，金爐任意熏。惟愁員外署，不應列星文。
送蘇尚書赴益州:離憂將歲盡，歸望逐春來。庭花如有意，留艷待人開。
詠燕:變石身猶重，銜泥力尚微。從來赴甲第，兩起一雙飛。
嶺外守歲一作李德裕詩:冬去更籌盡，春隨鬥柄回。寒暄一夜隔，客鬢兩年催。
奉和進船洛水應制一作孫逖詩:禁園紆睿覽，仙棹葉宸游。洛北風花樹，江南彩畫舟。榮生蘭蕙草，春入鳳凰樓。興盡離宮暮，煙光起夕流。
奉和九月九日應制:商飆凝素籥，玄覽賁黃圖。曉霜驚斷雁，晨吹結棲烏。寒花低岸菊，涼葉下庭梧。澤宮申舊典，相圃葉前模。玉砌分雕戟，金溝轉鏤衢。帶星飛夏箭，映月上軒弧。慶展簪裾洽，恩融雨露濡。天文發丹篆，寶思掩玄珠。承歡徒抃舞，負弛竊忘軀。
奉和聖制夏日游石淙山:宸暉降望金輿轉，仙路崢嶸碧澗幽。羽仗遙臨鸞鶴駕，帷宮直坐鳳麟洲。飛泉灑液恆疑雨，密樹含涼鎮似秋。老臣預陪懸圃宴，餘年方共赤鬆游。
修書院學士奉敕宴梁王宅:大君敦宴賞，萬乘下梁園。酒助閑平樂，人沾雨露恩。榮光開帳殿，佳氣滿旌門。願陪南嶽壽，長奉北宸樽。
銀潢宮侍宴應制:別殿秋雲上，離宮夏景移。寒風生玉樹，涼氣下瑤池。塹花仍吐葉，岩木尚抽枝。願奉南山壽，千秋長若斯。
折楊柳:萬里邊城地，三春楊柳節。葉似鏡中眉，花如關外雪。徵人遠鄉思，倡婦高樓別。不忍擲年華，含情寄攀折。
寒食應制:鳳城春色晚，龍禁早暉通。舊火收槐燧，餘寒入桂宮。鶯啼正隱葉，雞鬥始開籠。藹藹瑤山滿，仙歌始樂風。
凌朝浮江旅思一作馬周詩:天晴上初日，春水送孤舟。山遠疑無樹，潮平似不流。岸花開且落，江鳥沒還浮。羈望傷千里，長歌遣四愁。
直中書省:清切鳳皇池，扶疏雞樹枝。唯應集鸞鷺，何為宿羈雌。大造乾坤闢，深恩雨露垂。昆蚑皆含養，駑駘亦驅馳。木偶翻為用，芝泥忽濫窺。九思空自勉，五字本無施。徒喜逢千載，何階答二儀。螢光嚮日盡，蚊力負山疲。禁宇庭除闊，閑宵鐘箭移。暗花臨戶發，殘月下簾欹。白發隨年改，丹心為主披。命將時共泰，言與行俱危。寄謝巢由客，堯年正在斯。
南行別弟:澹澹長江水，悠悠遠客情。落花相與恨，到地一無聲。
南中詠雁詩一作於季子詩，題作南行別弟:萬裡人南去，三春雁北飛。不知何歲月，得與爾同歸。
江樓:獨酌芳春酒，登樓已半曛。誰驚一行雁，沖斷過江雲。
凝碧池侍宴看競渡應制:上苑清鑾路，高居重豫游。前對芙蓉沼，傍臨杜若洲。地如玄扈望，波似洞庭秋。列筵飛翠斝，分曹戲鷁舟。湍高棹影沒，岸近榜歌遒。舞曲依鸞殿，簫聲下鳳樓。忽聞天上樂，疑逐海查流。
奉和九月九日登慈恩寺浮圖應制:紫宸歡每洽，紺殿法初隆。菊泛延齡酒，蘭吹解慍風。咸英調正樂，香梵遍秋空。臨幸浮天瑞，重陽日再中。
奉和聖制送張說巡邊:軒相推風後，周官重夏卿。廟謀能允迪，韜略又縱橫。吉日四黃馬，宣王六月兵。擬清雞臣塞，先指朔方城。列將懷威撫，匈奴畏盛名。去當推轂送，來佇出郊迎。絕漠蓬將斷，華筵槿正榮。壯心看舞劍，別緒應懸旌。睿錫承優旨，乾文復龍行。暫勞期永逸，赫矣振天聲。
奉和立春游苑迎春應制:乘時迎氣正璇衡，灞滻煙氛向晚清。剪綺裁紅妙春色，宮梅殿柳識天情。瑤筐彩燕先呈端，金縷晨雞未學鳴。聖澤陽和宜宴樂，年年捧日向東城。
奉和聖制春日幸望春宮應制:東郊風物正熏馨，素滻鳧鷖戲綠汀。鳳閣斜通平樂觀，龍旂直逼望春亭。光風搖動蘭英紫，淑氣依遲柳色青。渭浦明晨修禊事，群公傾賀水心銘。
奉和人日重宴大明宮恩賜彩縷人勝應制:新年宴樂坐東朝，鐘鼓鏗鍠大樂調。金屋瑤筐開寶勝，花箋彩筆頌春椒。曲池苔色冰前液，上苑梅香雪裡矯。宸極此時飛聖藻，微臣竊抃預聞韶。
奉和聖制龍池篇:龍興白水漢興符，聖主時乘運鬥樞。岸上葦茸五花樹，波中的皪千金珠。操環昔聞迎夏啟，發匣先來瑞有虞。風色雲光隨隱見，赤雲神化象江湖。
夜宴安樂公主宅:銀燭金屏坐碧堂，只言河漢動神光。主家盛時歡不極，才子能歌夜未央。
餞唐永昌:洛陽桴鼓今不鳴，朝野咸推重太平。冬至冰霜俱怨別，春來花鳥若為情。
奉和送金城公主適西蕃:聖後經綸遠，謀臣計畫多。受降追漢策，築館計戎和。俗化烏孫壘，春生積石河。六龍今出餞，雙鶴願為歌。
句:彼名流兮左氏癖，意玄遠兮冠今夕。
奉和人日清暉閣宴群臣遇雪應制:窈窕神仙閣，參差雲漢間。九重中葉啟，七日早春還。太液天為水，蓬萊雪作山。今朝上林樹，無處不堪攀。
安樂公主移入新宅侍宴應制:星橋他日創，仙榜此時開。馬向鋪錢埒，簫聞弄玉台。人同衛叔美，客似長卿才。借問游天漢，誰能取石回。
正月晦日侍宴滻水應制賦得長字:御輦出明光，乘流泛羽觴。珠胎隨月減，玉漏與年長。寒盡梅猶白，風遲柳未黃。日斜旌騎轉，休氣滿林塘。
奉和幸上陽宮侍宴應制:紫庭金鳳闕，丹禁玉雞川。似立蓬瀛上，疑游昆閬前。鳥將歌合轉，花共錦爭鮮。湛露飛堯酒，熏風入舜弦。水光搖落日，樹色帶晴煙。向夕回雕輦，佳氣滿岩泉。
奉和幸安樂公主山莊應制:玉樓銀榜枕嚴城，翠蓋紅旂列禁營。日映層岩圖畫色，風搖雜樹管弦聲。水邊重閣含飛動，雲里孤峰類削成。幸睹八龍游閬苑，無勞萬里訪蓬瀛。
奉和聖制喜雪應制:飄飄瑞雪下山川，散漫輕飛集九埏。似絮還飛垂柳陌，如花更繞落梅前。影隨明月團紈扇，聲將流水雜鳴弦。共荷神功萬庾積，終朝聖壽百千年。
句:竹町羅千衛，蘭莛降兩宮。七萃鑾輿動，千年瑞檢開。彩旗臨鳳闕，翠幕繞龜津。
奉和九日幸臨渭亭登高應制得暉字:重陽早露晞，睿賞瞰秋磯。菊氣先熏酒，萸香更襲衣。清切絲桐會，縱橫文雅飛。恩深答效淺，留醉奉宸暉。
興慶池侍宴應制:金闕平明宿霧收，瑤池式宴俯清流。瑞鳳飛來隨帝輦，祥魚出戲躍王舟。帷齊綠樹當筵密，蓋轉緗荷接岸浮。如臨竊比微臣懼，若濟叨陪聖主游。
奉和聖制燭龍齋祭:上帝臨下，鑒亦有光。孰雲陰騭，惟聖克彰。六月徂暑，四郊愆陽。我後其勤，告於壇場。精意允溢，群靈鼓舞。蔚兮朝雲，沛然時雨。雨我原田，亦既有年。燭龍煌煌，明宗報祀。於以助之，天人帝子。聞詩有訓，國風茲始。
奉和聖制喜雨:艱我稼穡，載育載亭。隨物應之，曷聖與靈。謂我何憑，惟德之馨。誰雲天遠，以誠必至。太清無雲，羲和頓轡。於斯烝人，瞻彼非覬。陰冥倏忽，沛澤咸洎。何以致之。我後之感。無皋無隰，黍稷黯黯。無卉無木，敷芬黮黤。黃龍勿來，鳴鳥不思。人和年豐，皇心則怡。豈與周宣，雲漢徒詩。
南郊文武出入舒和之樂:祝史辭正，人神慶葉。福以德昭，享以誠接。六變雲備，百禮斯浹。祀事孔明，祚流萬葉。
奉和聖制幸晉陽宮:隋季失天策，萬方罹凶殘。皇祖稱義旗，三靈皆獲安。聖期將申錫，王業成艱難。盜移未改命，歷在終履端。彼汾惟帝鄉，雄都信鬱盤。一月朔巡狩，群後陪清鑾。霸跡在沛庭，舊儀睹漢官。唐風思何深，舜典敷更寬。戶蒙枌榆復，邑爭牛酒歡。緬惟翦商後，豈獨微禹嘆。三後既在天，萬年斯不刊。尊祖實我皇，天文皆仰觀。
奉和聖制次成皋先聖擒建德之所:天命誠有集，王業初惟艱。翦商自文祖，夷項在茲山。地識斬蛇處，河臨飲馬間。威加昔運往，澤流今聖還。尊祖頌先烈，賡歌安用攀。紹成即我後，封岱出天關。
奉和聖制賜諸州刺史以題座右:聖人合天德，洪覆在元元。每勞蒼生念，不以黃屋尊。興化俟群闢，擇賢守列藩。得人此為盛，咨岳今復存。降鑒引君道，殷勤啟政門。容光無不照，有象必為言。成憲知所奉，致理歸其根。肅肅稟玄猷，煌煌戒朱軒。豈徒任遇重，兼爾宴錫繁。載聞勵臣節，持答明主恩。
奉和聖制送十道採訪使及朝集使:三年一上計，萬國趨河洛。課最力已陳，賞延恩復博。垂衣深共理，改瑟其咸若。首路回竹符，分鑣揚木鐸。戒程有攸往，詔餞無淹泊。昭晰動天文，殷勤在人瘼。持久望茲念，克終期所托。行矣當自強，春耕庶秋獲。
奉和聖制謁玄元皇帝廟齋:興運昔有感，建祠北山巔。雲雷初締構，日月今悠然。紫氣尚蓊鬱，玄元如在焉。迨茲事追遠，輪奐復增鮮。洞府香林處，齋壇清漢邊。吾君乃尊祖，夙駕此留連。樂動人神會，鐘成律度圓。笙歌下鸞鶴，芝朮萃靈仙。曾是福黎庶，豈唯味虛玄。賡歌徒有作，微薄謝昭宣。
巫山高:巫山與天近，煙景長青熒。此中楚王夢，夢得神女靈。神女去已久，雲雨空冥冥。唯有巴猿嘯，哀音不可聽。
和黃門盧監望秦始皇陵:秦帝始求仙，驪山何遽卜。中年既無效，茲地所宜復。徒役如雷奔，珍怪亦雲蓄。黔首無寄命，赭衣相追逐。人怨神亦怒，身死宗遂覆。土崩失天下，龍鬥入函谷。國為項籍屠，君同華元戮。始掘既由楚，終焚乃因牧。上宰議揚賢，中阿感桓速。一聞過秦論，載懷空杼軸。
酬周判官巡至始興會改秘書少監見貽之作兼呈耿廣州:惟昔遷樂土，迨今已重世。陰慶荷先德，素風慚後裔。唯益梓桑恭，豈稟山川麗。於時初自勉，揆己無兼濟。瘠土資勞力，良書啟矇蔽。一探石室文，再擢金門第。既起南宮草，復掌西掖制。過舉及小人，便蕃在中歲。亞司河海秩，轉牧江湖澨。勿謂符竹輕，但覺涓塵細。一麾尚雲忝，十駕宜求稅。心息已如灰，跡牽且為贅。忽捧天書委，將革海隅弊。朝聞循誠節，夕飲蒙瘴癘。義疾恥無勇，盜憎攻亦銳。葵藿是傾心，豺狼何反噬。履險甘所受，勞賢恧相曳。攬轡但荒服，循陔便私第。嘉慶始獲申，恩華復相繼。無庸我先舉，同事君猶滯。當推奉使績，且結拜親契。更延懷安旨，曾是慮危際。善謀雖若茲，至理焉可替。所仗有神道，況承明主惠。
和吏部李侍郎見示秋夜望月憶諸侍郎之什…因命僕繼作:清秋發高興，涼月復閑宵。光逐露華滿，情因水鏡搖。同時亦所見，異路無相招。美景向空盡，歡言隨事銷。忽聽金華作，誠如玉律調。南宮尚為後，東觀何其遼。名數雖雲隔，風期幸未遙。今來重餘餘論，懷此更終朝。
登南嶽事畢謁司馬道士:將命祈靈岳，回策詣真士。絕跡尋一徑，異香聞數里。分庭八桂樹，肅容兩童子。入室希把袖，登床願啟齒。誘我棄智訣，迨茲長生理。吸精反自然，煉藥求不死。斯言眇霄漢，顧餘嬰紛滓。相去九牛毛，慚嘆歡知何已。
九月九日登龍山:郡庭常窘束，涼野求昭曠。楚客凜秋時，桓公舊臺上。清明風日好，歷落江山望。極遠何蕭條，中留坐惆悵。東彌夏首闊，西拒荊門壯。夷險雖異時，古今豈殊狀。先賢杳不接，故老猶可訪。投弔傷昔人，揮斤感前匠。自為本疏散，未始忘幽尚。際會非有欲，往來是無妄。為邦復多幸，去國殊遷放。且泛籬下菊，還聆郢中唱。灌園亦何為，於陵乃逃相。
登郡城南樓:閉閣幸無事，登樓聊永日。雲霞千里開，洲渚萬形出。澹澹澄江漫，飛飛度鳥疾。邑人半艫艦，津樹多楓橘。感別時已屢，憑眺情非一。遠懷不我同，孤興與誰悉。平生本單緒，邂逅承優秩。謬忝為邦寄，多慚理人術。駑鉛雖自勉，倉廩素非實。陳力倘無效，謝病從芝朮。
歲初巡屬縣，登高安南樓言懷:山城本孤峻，憑高結層軒。江氣偏宜早，林英粲已繁。餘滋含宿霽，眾妍在朝暾。拂衣釋簿領，伏檻遺紛喧。深俯東溪澳，遠延南山樊。歸雲納前嶺，去鳥投遙村。目盡有餘意，心惻不可諼。朅來彭蠡澤，載經敷淺原。春及但生思，時哉無與言。不才叨過舉，唯力酬明恩。美化猶寂蔑，迅節徒飛奔。雖無成立效，庶以去思論。行復徇孤跡，亦雲吾道存。
秋晚登樓望南江入始興郡路:潦收沙衍出，霜降天宇晶。伏檻一長眺，津途多遠情。思來江山外，望盡煙雲生。滔滔不自辨，役役且何成。我來颯衰鬢，孰雲飄華纓。櫪馬苦踡跼，籠禽念遐徵。歲陰向晼晚，日夕空屏營。物生貴得性，身累由近名。內顧覺今是，追嘆何時平。
登古陽雲台:庭樹日衰颯，風霜未雲已。駕言遣憂思，乘興求相似。楚國茲故都，蘭台有餘址。傳聞襄王世，仍立巫山祀。方此全盛時，豈無嬋娟子。色荒神女至，魂蕩宮觀啟。蔓草今如積，朝雲為誰起。
與生公尋幽居處:同方久厭俗，相與事遐討。及此雲山去，窅然岩徑好。疑入武陵源，如逢漢陰老。清諧欣有得，幽閑欻盈抱。我本玉階侍，偶訪金仙道。茲焉求卜築，所過皆神造。歲晚林始敷，日晏崖方杲。不種緣嶺竹，豈植臨潭草。即途可淹留，隨日成黼藻。期為靜者說，曾是終焉保。今為簡書畏，只令歸思浩。
與生公游石窟山:探秘孰雲遠，忘懷復爾同。日尋高深意，宛是神仙中。躋險構靈室，詭制非人功。潛洞黝無底，殊庭忽似夢。豈如武安鑿，自若茅山通。造物良有寄，嬉游乃愜衷。猶希咽玉液，從此升雲空。咄咄共攜手，冷然且馭風。
郡舍南有園畦雜樹聊以永日:為郡久無補，越鄉空復深。苟能秉素節，安用叨華簪。卻步園畦里，追吾野逸心。形骸拘俗吏，光景賴閑林。內訟誠知止，外言猶匪忱。成蹊謝李徑，衛足感葵陰。榮達豈不偉，孤生非所任。江城何寂歷，秋樹亦蕭森。下有北流水，上有南飛禽。我願從歸翼，無然坐自沉。
臨泛東湖時任洪州:郡庭日休暇，湖曲邀勝踐。樂職在中和，靈心挹上善。乘流坐清曠，舉目眺悠緬。林與西山重，雲因北風捲。晶明畫不逮，陰影鏡無辨。晚秀復芬敷，秋光更遙衍。萬族紛可佳，一游豈能展。羈孤忝邦收，顧己非時選。梁公世不容，長孺心亦褊。永念出籠摯，常思退疲蹇。歲徂風露嚴，日恐蘭苕剪。佳辰不可得，良會何其鮮。罷興還江城，閉關聊自遣。
始興南山下有林泉，嘗卜居焉，荊州卧病有懷此地:出處各有在，何者為陸沉。幸無迫賤事，聊可祛迷襟。世路少夷坦，孟門未嶇。。多慚入火術，常惕履冰心。一跌不自保，萬全焉可尋。行行念歸路，眇眇惜光陰。浮生如過隙，先達已吾箴。敢忘丘山施，亦雲年病侵。力衰在所養，時謝良不任。但憶舊棲息，願言遂窺臨。雲間日孤秀，山下麵清深。蘿鳶自為幄，風泉何必琴。歸此老吾老，還當日千金。
晨坐齋中偶而成詠:寒露潔秋空，遙山紛在矚。孤頂乍修聳，微雲復相續。人茲賞地偏，鳥亦愛林旭。結念憑幽遠，撫躬曷羈束。仰霄謝逸翰，臨路嗟疲足。徂歲方暌攜，歸心亟躑躅。休閑倘有素，豈負南山曲。
詠史:大德始無頗，中智是所是。居然已不一，況乃務相詭。小道致泥難，巧言因萋毀。穰侯或見遲，蘇生得陰揣。輕既長沙傅，重亦邊郡徙。勢傾不幸然，跡在胡寧爾。滄溟所為大，江漢日來委。灃水雖復清，魚鱉豈游此。賢哉有小白，仇中有管氏。若人不世生，悠悠多如彼。
龍門旬宴得月字韻:恩華逐芳歲，形勝兼韶月。中席傍魚潭，前山倚龍闕。花迎妙妓至，鳥避仙舟發。宴賞良在茲，再來情不歇。
驪山下逍遙公舊居游集:君子體清尚，歸處有兼資。雖然經濟日，無忘幽棲時。卜居舊何所，休浣嘗來茲。岑寂罕人至，幽深獲我思。松澗聆遺風，蘭林覽餘滋。往事誠已矣，道存猶可追。遺子後黃金，作歌先紫芝。明德有自來，奕世皆秉彞。豈與磻溪老，崛起周太師。我心希碩人，逮此問元龜。怊悵既懷遠，沉吟亦省私。已雲寵祿過，況在華發衰。軒蓋有迷復，丘壑無磷緇。感物重所懷，何但止足斯。
雜詩五首:孤桐亦胡為，百尺傍無枝。疏陰不自覆，修乾欲何施。高岡地復迥，弱植風屢吹。凡鳥已相噪，鳳凰安得知。蘿蔦必有托，風霜不能落。酷在蘭將蕙，甘從葵與藿。運命雖為宰，寒暑自回薄。悠悠天地間，委順無不樂。良辰不可遇，心賞更蹉跎。終日塊然坐，有時勞者歌。庭前攬芳蕙，江上托微波。路遠無能達，憂情空復多。湘水弔靈妃，斑竹為情緒。漢水訪游女，解佩欲誰與。同心不可見，異路空延佇。浦上青楓林，津傍白沙渚。行吟至落日，坐望只愁予。神物亦豈孤，佳期竟何許。木直幾自寇，石堅亦他攻。何言為用薄，而與火膏同。物類有固然，誰能取徑通。纖纖良田草，靡靡唯從風。日夜沐甘澤，春秋等芳叢。生性苟不夭，香臭誰為中。道家貴至柔，儒生何固窮。終始行一意，無乃過愚公。
感遇十二首:蘭葉春葳蕤，桂華秋皎潔。欣欣此生意，自爾為佳節。誰知林棲者，聞風坐相悅。草木有本心，何求美人折。幽林歸獨卧，滯慮洗孤清。持此謝高鳥，因之傳遠情。日夕懷空意，人誰感至精。飛沉理自隔，何所慰吾誠。魚游樂深池，鳥棲欲高枝。嗟爾蜉蝣羽，薨薨亦何為。有生豈不化，所感奚若斯。神理日微滅，吾心安得知。浩嘆楊朱子，徒然泣路岐。孤鴻海上來，池潢不敢顧。側見雙翠鳥，巢在三珠樹。矯矯珍木巔，得無金丸懼。美服患人指，高明逼神惡。今我游冥冥，弋者何所慕。吳越數千里，夢寐今夕見。形骸非我親，衾枕即鄉縣。化蝶猶不識，川魚安可羡。海上有仙山，歸期覺神變。西日下山隱，北風乘夕流。燕雀感昏旦，檐楹呼匹儔。鴻鵠雖自遠，哀音非所求。貴人棄疵賤，下士嘗殷憂。眾情累外物，恕己忘內修。感嘆長如此，使我心悠悠。江南有丹橘，經冬猶綠林。豈伊地氣暖，自有歲寒心。可以薦嘉客，奈何阻重深。運命唯所遇，循環不可尋。徒言樹桃李，此木豈無陰。永日徒離憂，臨風懷蹇修。美人何處所，孤客空悠悠。青鳥跂不至，朱鱉誰雲浮。夜分起躑躅，時逝曷淹留。抱影吟中夜，誰聞此嘆息。美人適異方，庭樹含幽色。白雲愁不見，滄海飛無翼。鳳凰一朝來，竹花斯可食。漢上有游女，求思安可得。袖中一札書，欲寄雙飛翼。冥冥愁不見，耿耿徒緘憶。紫蘭秀空蹊，皓露奪幽色。馨香歲欲晚，感嘆情何極。白雲在南山，日暮長太息。我有異鄉憶，宛在雲溶溶。憑此目不覯，要之心所鐘。但欲附高鳥，安敢攀飛龍。至精無感遇，悲惋填心胸。歸來扣寂寞，人願天豈從。閉門跡群化，憑林結所思。嘯嘆此寒木，疇昔乃芳蕤。朝陽鳳安在，日暮蟬獨悲。浩思極中夜，深嗟欲待誰。所懷誠已矣，既往不可追。鼎食非吾事，雲仙嘗我期。胡越方杳杳，車馬何遲遲。天壤一何異，幽嘿卧簾帷。
江上遇疾風:疾風江上起，鼓怒揚煙埃。白晝晦如夕，洪濤聲若雷。投林鳥鎩羽，入浦魚曝鰓。瓦飛屋且發，帆快檣已摧。不知天地氣，何為此喧豗。
南陽道中作:登郢屬歲陰，及宛懵所適。復聞東漢主，遣此南都跡。佳氣藹厥初，霸圖紛在昔。茲邦稱貴近，與世嘗薰赫。遭遇感風雲，變衰空草澤。不識鄧公樹，猶傳陰後石。驅馬歷闉闍，荊榛翳阡陌。事去物無象，感來心不懌。懷古對窮秋，興言傷遠客。眇默遵岐路，辛勤弊行役。雲雁號相呼，林麇走自索。顧憶徇書劍，未嘗安枕席。豈暇墨突黔，空持遼豕白。迷復期非遠，歸歟賞農隙。
湘中作:湘流繞南嶽，絕目轉青青。懷祿未能已，瞻途屢所經。煙嶼宜春望，林猿莫夜聽。永路日多緒，孤舟天復冥。浮沒從此去，嗟嗟勞我形。
彭蠡湖上:沿涉經大湖，湖流多行泆。決晨趨北渚，逗浦已西日。所適雖淹曠，中流且閑逸。瑰詭良復多，感見乃非一。廬山直陽滸，孤石當陰術。一水雲際飛，數峰湖心出。象類何交糾，形言豈深悉。且知皆自然，高下無相恤。
入廬山仰望瀑布水:絕頂有懸泉，喧喧出煙杪。不知幾時歲，但見無昏曉。閃閃青崖落，鮮鮮白日皎。灑流濕行雲，濺沫驚飛鳥。雷吼何噴薄，箭馳入窈窕。昔聞山下蒙，今乃林巒表。物情有詭激，坤元曷紛矯。默然置此去，變化誰能了。
出為豫章郡途次廬山東岩下:茲山鎮何所，及在澄湖陰。下有蛟螭伏，上與虹蜺尋。靈仙未始曠，窟宅何其深。雙闕出雲峙，三宮入煙沉。攀崖猶昔境，種杏非舊林。想像終古跡，惆悵獨往心。紛吾嬰世網，數載忝朝簪。孤恨自靡托，量力況不任。多謝周身防，常恐橫議侵。豈匪鵷鴻列，惕如泉壑臨。迨茲刺江郡，來此滌塵襟。有趣逢樵客，忘懷狎野禽。棲閑義未果，用拙歡在今。願言答休命，歸事丘中琴。
巡屬縣道中作:春令夙所奉，駕言遵此行。途中卻郡掾，林下招村氓。至邑無紛劇，來人但歡迎。豈伊念邦政，爾實在時清。短才濫符竹，弱歲起柴荊。再入江村道，永懷山藪情。矧逢陽節獻，默聽時禽鳴。跡與素心別，感從幽思盈。流芳日不待，夙志蹇無成。知命且何欲，所圖唯退耕。華簪極身泰，衰鬢慚木榮。苟得不可遂，吾其謝世嬰。
夏日奉使南海在道中作:緬然萬里路，赫曦三伏時。飛走逃深林，流爍恐生疵。行李豈無苦，而我方自怡。肅事誠在公，拜慶遂及私。展力慚淺效，街恩感深慈。且欲湯火蹈，況無鬼神欺。朝發高山阿，夕濟長江湄。秋瘴寧我毒，夏水胡不夷。信知道存者，但問心所之。呂梁有出人，乃覺非虛詞。
巡按自漓水南行:理棹雖雲遠，飲冰寧有惜。況乃佳山川，怡然傲潭石。奇峰岌前轉，茂樹隈中積。猿鳥聲自呼，風泉氣相激。目因詭容逆，心與清暉滌。紛吾謬執簡，行郡將移檄。即事聊獨歡，素懷豈兼適。悠悠詠靡監，庶以窮日夕。
使還都湘東作:倉庚昨歸候，陽鳥今去時。感物遽如此，勞生安可思。養真無上格，圖進豈前期。清節往來苦，壯容離別衰。盛明非不遇，弱操自雲私。孤楫清川泊，徵衣寒露滋。風朝津樹落，日夕嶺猿悲。牽役而無悔，坐愁只自怡。當須報恩已，終爾謝塵緇。
冬中至玉泉山寺屬窮陰冰閉崖谷無色及仲春行縣…有此作:靈境信幽絕，芳時重暄妍。再來及茲勝，一遇非無緣。萬木柔可結，千花敷欲然。松間鳴好鳥，竹下流清泉。石壁開精舍，金光照法筵。真空本自寂，假有聊相宣。復此灰心者，仍追巢頂禪。簡書雖有畏，身世亦相捐。
郢城西北有大古冢數十觀其封域多是楚時諸王…盡知之:蘋藻生南澗，蕙蘭秀中林。嘉名有所在，芳氣無幽深。楚子初逞志，樊妃嘗獻箴。能令更擇士，非直罷從禽。舊國皆湮滅，先王亦莫尋。唯傳賢媛隴，猶結後人心。牢落山川意，蕭疏鬆柏陰。破牆時直上，荒徑或斜侵。惠問終不絕，風流獨至今。千春思窈窕，黃鳥復哀音。
荊州作二首:先達志其大，求息不約文。士伸在知己，已況仕於君。微誠夙所尚，細故不足雲。時來忽易失，事往良難分。顧念凡近姿，焉欲殊常勛。亦以行則是，豈必素有聞。千慮且猶失，萬緒何其紛。進士苟非黨，免相安得群。眾口金可鑠，孤心絲共棼。意忠仗朋信，語勇同敗軍。古劍徒有氣，幽蘭只自薰。高秩向所忝，於義如浮雲。千載一遭遇，往賢所至難。問餘奚為者，無階忽上摶。明聖不世出，翼亮非苟安。崇高自有配，孤陋何足乾。遇恩一時來，竊位三歲寒。誰謂誠不盡，知窮力亦殫。雖至負乘寇，初無挾術鑽。浩蕩出江湖，翻覆如波瀾。心傷不材樹，自念獨飛翰。徇義在匹夫，報恩猶一餐。況乃山海澤，效無毫發端。內訟已慚沮，積毀今摧殘。胡為復惕息，傷鳥畏虛彈。
在郡秋懷二首:秋風入前林，蕭瑟鳴高枝。寂寞游子思，寤嘆何人知。宦成名不立，志存歲已馳。五十而無聞，古人深所疵。平生去外飾，直道如不羈。未得操割效，忽復寒暑移。物情自古然，身退毀亦隨。悠悠滄江渚，望望白雲涯。露下霜且降，澤中草離披。蘭艾若不分，安用馨香為。庭蕪生白露，歲候感遐心。策蹇慚遠途，巢枝思故林。小人恐致寇，終日如臨深。魚鳥好自逸，池籠安所欽。掛冠東都門，採厥南山岑。議道誠愧昔，覽分還愜今。憮然憂成老，空爾白頭吟。
忝官二十年盡在內職，及為郡嘗積戀，因賦詩焉:江流去朝宗，晝夜茲不捨。仲尼在川上，子牟存闕下。聖達有由然，孰是無心者。一郡苟能化，百城豈雲寡。愛禮誰為羊，戀主吾猶馬。感初時不載，思奮翼無假。閑宇常自閉，沉心何用寫。攬衣步前庭，登陴臨曠野。白水生迢遞，清風寄瀟灑。願言採芳澤，終朝不盈把。
二弟宰邑南海，見群雁南飛，因成詠以寄:鴻雁自北來，嗷嗷度煙景。常懷稻粱惠，豈憚江山永。小大每相從，羽毛當自整。雙鳧侶晨泛，獨鶴參宵警。為我更南飛，因書至梅嶺。
將發還鄉示諸弟:歲陽亦頹止，林意日蕭摵。雲胡當此時，緬邁復為客。至愛孰能舍，名義來相迫。負德良不貲，輸誠靡所惜。一木逢廈構，纖塵願山益。無力主君恩，寧利客卿璧。去去榮歸養，憮然嘆行役。
敘懷二首:弱歲讀群史，抗跡追古人。被褐有懷玉，佩印從負薪。志合豈兄弟，道行無賤貧。孤根亦何賴，感激此為鄰。晚節從卑秩，岐路良非一。既聞持兩端，復見挾三術。木瓜誠有報，玉楮論無實。已矣直躬者，平生壯圖失。去去勿重陳，歸來茹芝朮。
題畫山水障:心累猶不盡，果為物外牽。偶因耳目好，復假丹青妍。嘗抱野間意，而迫區中緣。塵事固已矣，秉意終不遷。良工適我願，妙墨揮岩泉。變化合群有，高深侔自然。置陳北堂上，仿像南山前。靜無戶庭出，行已茲地偏。萱草憂可樹，合歡忿益蠲。所因本微物，況乃憑幽筌。言象會自泯，意色聊自宣。對玩有佳趣，使我心渺綿。
奉和聖制瑞雪篇:萬年春，三朝日，上御明台旅庭實。初瑞雪兮霏微，俄同雲兮蒙密。此時騷切陰風生，先過金殿有餘清。信宿嬋娟飛雪度，能使玉人俱掩。皓皓樓前月初白，紛紛陌上塵皆素。昨訝驕陽積數旬，始知和氣待迎新。匪惟在人利，曾是扶天意。天意豈雲遙，雪下不崇朝。皇情玩無，雪委方盈尺。草樹紛早榮，京坻宛先積。君恩誠謂何，歲稔復人和。預數斯箱慶，應如此雪多。朝冕旒兮載悅，想笞笠兮農節。倚瑤琴兮或歌，續薰風兮瑞雪。福浸昌，應尤盛，瑞雪年年常感聖。願以柏梁作，長為柳花詠。
奉和聖制溫泉歌:有時神物待聖人，去後湯還冷，來時樹亦春。今茲十月自東歸，羽旆逶迤上翠微。溫谷蔥蔥佳氣色，離宮奕奕葉光輝。臨渭川，近天邑，浴日溫泉復在茲，群仙洞府那相及。吾君利物心，玄澤浸蒼黔。漸漬神湯無疾苦，薰歌一曲感人深。
南郊太尉酌獻武舞作凱安之樂:馨香惟後德，明命光天保。肅祀崇聖靈，陳信表黃道。玉戚初蹈厲，金匏既靜好。介福何穰穰，精誠格穹昊。
奉和聖制經孔子舊宅:孔門太山下，不見登封時。徒有先王法，今為明主思。恩加萬乘幸，禮致一牢祠。舊宅千年外，光華空在茲。
奉和聖制次瓊岳韻:山祇亦望幸，雲雨見靈心。岳館逢朝霽，關門解宿陰。咸京天上近，情渭日邊臨。我武因冬狩，何言是即禽。
奉和聖制送李尚書入蜀:眷言感忠義，何有間山川。徇節今如此，離情空復然。皇心在勤恤，德澤委昭宣。周月成功後，明年或勞還。
奉和聖制初出洛城:東土淹龍駕，西人望翠華。山川祗詢物，宮觀豈為家。十月回星鬥，千官捧日車。洛陽無怨思，巡幸更非賒。
奉和聖制途次陝州作:馳道當河陝，陳詩問國風。川原三晉別，襟帶兩京同。後殿函關盡，前旌闕塞通。行看洛陽陌，光景麗天中。
敕賜寧王池宴:賢王有池館，明主賜春游。淑氣林間發，恩光水上浮。徒慚和鼎地，終謝巨川舟。皇澤空如此，輕生莫可酬。
天津橋東旬宴得歌字韻:清洛象天河，東流形勝多。朝來逢宴喜，春盡卻妍和。泉鮪歡時躍，林鶯醉里歌。賜恩頻若此，為樂奈人何。
上陽水窗旬宴得移字韻:河漢非應到，汀洲忽在斯。仍逢帝樂下，如逐海槎窺。春賞時將換，皇恩歲不移。今朝游宴所，莫比天泉池。
折楊柳:纖纖折楊柳，持此寄情人。一枝何足貴，憐是故園春。遲景那能久，芳菲不及新。更愁徵戍客，容鬢老邊塵。
剪彩:奼女矜容色，為花不讓春。既爭芳意早，誰待物華真。葉作參差發，枝從點綴新。自然無限態，長在艷陽晨。
和崔黃門寓直夜聽蟬之作:蟬嘶玉樹枝，向夕惠風吹。幸入連宵聽，應緣飲露知。思深秋欲近，聲靜夜相宜。不是黃金飾，清香徒爾為。
和姚令公從幸溫湯喜雪:萬乘飛黃馬，千金狐白裘。正逢銀霰積，如向玉京游。瑞色鋪馳道，花文拂彩旒。還聞吉甫頌，不共郢歌儔。
立春日晨起對積雪:忽對林亭雪，瑤華處處開。今年迎氣始，昨夜伴春回。玉潤窗前竹，花繁院里梅。東郊齋祭所，應見五神來。
三月三日申王園亭宴集:稽亭追往事，睢苑勝前聞。飛閣凌芳樹，華池落彩雲。藉草人留酌，銜花鳥赴群。向來同賞處，惟恨碧林曛。
三月三日登龍山:伊川與灞津，今日祓除人。豈似龍山上，還同湘水濱。衰顏憂更老，淑景望非春。禊飲豈吾事，聊將偶俗塵。
和王司馬折梅寄京邑昆弟:離別念同嬉，芬榮欲共持。獨攀南國樹，遙寄北風時。林惜迎春早，花愁去日遲。還聞折梅處，更有棣華詩。
晚霽登王六東閣:試上江樓望，初逢山雨晴。連空青嶂合，向晚白雲生。彼美要殊觀，蕭條見遠情。情來不可極，日暮水流清。
蘇侍郎紫薇庭各賦一物得芍藥:仙禁生紅藥，微芳不自持。幸因清切地，還遇艷陽時。名見桐君籙，香聞鄭國詩。孤根若可用，非直愛華滋。
和黃門盧侍御詠竹:清切紫庭垂，葳蕤防露枝。色無玄月變，聲有惠風吹。高節人相重，虛心世所知。鳳凰佳可食，一去一來儀。
和韋尚書答梓州兄南亭宴集:棠棣聞餘興，烏衣有舊游。門前杜城陌，池上曲江流。暇日嘗繁會，清風詠阻修。始知西峙岳，同氣此相求。
答陳拾遺贈竹簪:與君嘗此志，因物復知心。遺我龍鐘節，非無玳瑁簪。幽素宜相重，雕華豈所任。為君安首飾，懷此代兼金。
贈澧陽韋明府:君有百煉刃，堪斷七重犀。誰開太阿匣，持割武城雞。竟與尚書佩，遙應天子提。何時遇操宰，當使玉如泥。
在洪州答綦毋學士:旬雨不愆期，由來自若時。爾無言郡政，吾豈欲天欺。常念涓塵益，惟歡草樹滋。課成非所擬，人望在東菑。
酬王六霽後書懷見示:雲雨俱行罷，江天已洞開。炎氛霽後滅，邊緒望中來。作驥君垂耳，為魚我曝鰓。更憐湘水賦，還是洛陽才。
酬王六寒朝見詒:賈生流寓日，揚子寂寥時。在物多相背，唯君獨見思。漁為江上曲，雪作郢中詞。忽枉兼金訊，長懷伐木詩。
林亭詠:穿築非求麗，幽閑欲寄情。偶懷因壤石，真意在蓬瀛。苔益山文古，池添竹氣清。從茲果蕭散，無事亦無營。
晨出郡舍林下:晨興步北林，蕭散一開襟。復見林上月，娟娟猶未沉。片雲自孤遠，叢筱亦清深。無事由來貴，方知物外心。
園中時蔬盡皆鋤理唯秋蘭數本委而不顧彼雖…遂賦二章:場藿已成歲，園葵亦向陽。蘭時獨不偶，露節漸無芳。旨異菁為蓄，甘非蔗有漿。人多利一飽，誰復惜馨香。幸得不鋤去，孤苗守舊根。無心羡旨蓄，豈欲近名園。遇賞寧充佩，為生莫礙門。幽林芳意在，非是為人論。
林亭寓言:林居逢歲晏，遇物使情多。蘅茝不時與，芬榮奈汝何。更憐籬下菊，無如松上蘿。因依自有命，非是隔陽和。
送使廣州:家在湘源住，君今海嶠行。經過正中道，相送倍為情。心逐書郵去，形隨世網嬰。因聲謝遠別，緣義不緣名。
送姚評事入蜀各賦一物得卜肆:蜀嚴化已久，沉冥空所思。嘗聞賣卜處，猶憶下簾時。驅傳應經此，懷賢倘問之。歸來說往事，歷歷偶心期。
送竇校書見餞得雲中辨江樹:江水天連色，無涯凈野氛。微明岸傍樹，凌亂渚前雲。舉棹形徐轉，登艫意漸分。渺茫從此去，空復惜離群。
餞王司馬入計同用洲字:元僚行上計，舉餞出林丘。忽望題輿遠，空思解榻游。別筵鋪柳岸，徵棹倚蘆洲。獨嘆湘江水，朝宗向北流。
東湖臨泛餞王司馬:南土秋雖半，東湖草未黃。聊乘風日好，來泛芰荷香。蘭棹無勞速，菱歌不厭長。忽懷京洛去，難與共清光。
餞濟陰梁明府各探一物得荷葉:荷葉生幽渚，芳華信在茲。朝朝空此地，採採欲因誰。但恐星霜改，還將蒲稗衰。懷君美人別，聊以贈心期。
餞陳學士還江南同用徵字:荷蓧旋江澳，銜杯餞霸陵。別前林鳥息，歸處海煙凝。風土鄉情接，雲山客念憑。聖朝岩穴選，應待鶴書徵。
通化門外送別:屢別容華改，長愁意緒微。義將私愛隔，情與故人歸。薄宦無時賞，勞生有事機。離魂今夕夢，先繞舊林飛。
送楊道士往天台:鬼谷還成道，天台去學仙。行應松子化，留與世人傳。此地煙波遠，何時羽駕旋。當須一把袂，城郭共依然。
送楊府李功曹:平生屬良友，結綬望光輝。何知人事拙，相與宦情非。別路穿林盡，徵帆際海歸。居然已多意，況復兩鄉違。
送宛句趙少府:解巾行作吏，尊酒謝離居。修竹含清景，華池澹碧虛。地將幽興愜，人與舊游疏。林下紛相送，多逢長者車。
送韋城李少府:送客南昌尉，離亭西候春。野花看欲盡，林鳥聽猶新。別酒青門路，歸軒白馬津。相知無遠近，萬里尚為鄰。
送蘇主簿赴偃師:我與文雄別，胡然邑吏歸。賢人安下位，鷙鳥欲卑飛。激節輕華冕，移官殉彩衣。羡君行樂處，從此拜庭闈。
送廣州周判官:海郡雄蠻落，津亭壯越台。城隅百雉映，水曲萬家開。里樹桄榔出，時禽翡翠來。觀風猶未盡，早晚使車回。
郡江南上別孫侍御:雲嶂天涯盡，川途海縣窮。何言此地僻，忽與故人同。身負邦君弩，情紆御史驄。王程不我駐，離思逐秋風。
道逢北使題贈京邑親知:徵驂稍靡靡，去國方遲遲。路繞南登岸，情搖北上旗。故人憐別日，旅雁逐歸時。歲晏無芳草，將何寄所思。
江上使風呈裴宣州耀卿:江路與天連，風帆何淼然。遙林浪出沒，孤舫鳥聯翩。常愛千鈞重，深思萬事捐。報恩非徇祿，還逐賈人船。
溪行寄王震:山氣朝來爽，溪流日向清。遠心何處愜，閑棹此中行。叢桂林間待，群鷗水上迎。徒然適我願，幽獨為誰情。
自豫章南還江上作:歸去南江水，磷磷見底清。轉逢空闊處，聊洗滯留情。浦樹遙如待，江鷗近若迎。津途別有趣，況乃濯吾纓。
將至岳陽有懷趙二:湘岸多深林，青冥晝結陰。獨無謝客賞，況復賈生心。草色雖雲發，天光或未臨。江潭非所遇，為爾白頭吟。
使還湘水:歸舟宛何處，正值楚江平。夕逗煙村宿，朝緣浦樹行。於役已彌歲，言旋今愜情。鄉郊尚千里，流目夏雲生。
初發道中寄遠:日夜鄉山遠，秋風復此時。舊聞胡馬思，今聽楚猿悲。念別朝昏苦，懷歸歲月遲。壯圖空不息，常恐發如絲。
自湘水南行:落日催行舫，逶迤洲渚間。雖雲有物役，乘此更休閑。暝色生前浦，清暉發近山。中流澹容與，唯愛鳥飛還。
初入湘中有喜:徵鞍窮郢路，歸棹入湘流。望鳥唯貪疾，聞猿亦罷愁。兩邊楓作岸，數處橘為洲。卻記從來意，翻疑夢里游。
耒陽溪夜行:乘夕棹歸舟，緣源路轉幽。月明看嶺樹，風靜聽溪流。嵐氣船間入，霜華衣上浮。猿聲雖此夜，不是別家愁。
江上:長林何繚繞，遠水復悠悠。盡日餘無見，為心那不愁。憶將親愛別，行為主恩酬。感激空如此，芳時屢已遒。
自彭蠡湖初入江:江岫殊空闊，雲煙處處浮。上來群噪鳥，中去獨行舟。牢落誰相顧，逶迤日自愁。更將心問影，於役復何求。
赴使瀧峽:溪路日幽深，寒空入兩。。霜清百丈水，風落萬重林。夕鳥聯歸翼，秋猿斷去心。別離多遠思，況乃歲方陰。
湖口望廬山瀑布泉:萬丈洪泉落，迢迢半紫氛。奔飛流雜樹，灑落出重雲。日照虹蜺似，天清風雨聞。靈山多秀色，空水共氤氳。
湞陽峽:行舟傍越岑，窈窕越溪深。水暗先秋冷，山晴當晝陰。重林間五色，對壁聳千尋。惜此生遐遠，誰知造化心。
使至廣州:昔年嘗不調，茲地亦邅回。本謂雙鳧少，何知駟馬來。人非漢使橐，郡是越王台。去去雖殊事，山川長在哉。
春江晚景:江林多秀發，雲日復相鮮。徵路那逢此，春心益渺然。興來祗自得，佳氣莫能傳。薄暮津亭下，餘花滿客船。
與王六履震廣州津亭曉望:明發臨前渚，寒來凈遠空。水紋天上碧，日氣海邊紅。景物紛為異，人情賴此同。乘槎自有適，非欲破長風。
初發曲江溪中:溪流清且深，松石復陰臨。正爾可嘉處，胡為無賞心。我由不忍別，物亦有緣侵。自匪常行邁，誰能知此音。
旅宿淮陽亭口號一作宋之問詩:日暮荒亭上，悠悠旅思多。故鄉臨桂水，今夜渺星河。暗草霜華發，空亭雁影過。興來誰與晤，勞者自為歌。
望月懷遠:海上生明月，天涯共此時。情人怨遙夜，竟夕起相思。滅燭憐光滿，披衣覺露滋。不堪盈手贈，還寢夢佳期。
秋夕望月:清迥江城月，流光萬里同。所思如夢里，相望在庭中。皎潔青苔露，蕭條黃葉風。含情不得語，頻使桂華同。
詠燕:海燕何微眇，乘春亦暫來。豈知泥滓賤，祗見玉堂開。繡戶時雙入，華軒日幾回。無心與物競，鷹隼莫相猜。
故刑部李尚書荊谷山集會:嘗聞繼老聃，身退道彌耽。結宇倚青壁，疏泉噴碧潭。苔石隨人古，煙花寄酒酣。山光紛向夕，歸興杜城南。
戲題春意:一作江南守，江林三四春。相鳴不及鳥，相樂喜關人。日守朱絲直，年催華發新。淮陽只有卧，持此度芳辰。
庭梅詠:芳意何能早，孤榮亦自危。更憐花蒂弱，不受歲寒移。朝雪那相妒，陰風已屢吹。馨香雖尚爾，飄蕩復誰知。
聽箏:端居正無緒，那復發秦箏。纖指傳新意，繁弦起怨情。
初秋憶金均兩弟:江渚秋風至，他鄉離別心。孤雲愁自遠，一葉感何深。憂喜嘗同域，飛鳴忽異林。青山西北望，堪作白頭吟。
秋懷:感惜芳時換，誰知客思懸。憶隨鴻向暖，愁學馬思邊。留滯機還息，紛拏網自牽。東南起歸望，何處是江天。
故刑部李尚書輓詞三首:仙宗出趙北，相業起山東。明德嘗為林，嘉謀屢作忠。論經白虎殿，獻賦甘泉宮。與善今何在，蒼生望已空。宿昔三台踐，榮華駟馬歸。印從青瑣拜，翰入紫宸揮。題劍恩方重，藏舟事已非。龍門不可望，感激涕沾衣。永嘆常山寶，沉埋京兆阡。同盟會五月，華表記千年。渺漫野中草，微茫空里煙。共悲人事絕，唯對杜陵田。
故徐州刺史贈吏部侍郎蘇公輓歌詞三首:韋玄方繼相，荀爽復齊名。在貴兼天爵，能賢出世卿。學聞金馬詔，神見玉人清。藏壑今如此，為山遂不成。相如只謝病，子敬忽雲亡。豈悟瑤台雪，分雕玉樹行。清規留草議，故事在封章。本謂山公啟，而今歿始揚。返葬長安陌，秋風簫鼓悲。奈何相送者，不是平生時。寒影催年急，哀歌助晚遲。寧知建旟罷，丹旐向京師。
故滎陽君蘇氏輓歌詞三首:門緒公侯列，嬪風詩禮行。松蘿方有寄，桃李忽無成。劍去雙龍別，雛哀九鳳鳴。何言嶧山樹，還似半心生。永嘆芳魂斷，行看草露滋。二宗榮盛日，千古別離時。竟罷生芻贈，空留畫扇悲。容車候曉發，何歲是歸期。縞服紛相送，玄扃翳不開。更悲泉火滅，徒見柳車回。舊室容衣奠，新塋拱樹栽。唯應月照簟，潘岳此時哀。
眉州康司馬輓歌詞:家受專門學，人稱入室賢。劉楨徒有氣，管輅獨無年。謫去長沙國，魂歸京兆阡。從茲匣中劍，埋沒罷沖天。
奉和聖制早發三鄉山行:羽衛森森西向秦，山川歷歷在清晨。晴雲稍捲寒岩樹，宿雨能銷御路塵。聖德由來合天道，靈符即此應時巡。遣賢一一皆羈致，猶欲高深訪隱淪。
奉和聖制龍池篇:天啟神龍生碧泉，泉水靈源浸迤延。飛龍已向珠潭出，積水仍將銀漢連。岸傍花柳看勝畫，浦上樓台問是仙。我後元符從此得，方為萬歲壽圖川。
奉和聖制南郊禮畢酺宴:配天昭聖業，率土慶輝光。春發三條路，酺開百戲場。流恩均庶品，縱觀聚康莊。妙舞來平樂，新聲出建章。分曹日抱戴，赴節鳳歸昌。幸奏承雲樂，同晞湛露陽。氣和皆有感，澤厚自無疆。飽德君臣醉，連歌奉柏梁。
奉和聖制早渡蒲津關:魏武中流處，軒皇問道回。長堤春樹發，高掌曙雲開。龍負王舟渡，人占仙氣來。河津會日月，天仗役風雷。東顧重關盡，西馳萬國陪。還聞股肱郡，元首詠康哉。
奉和聖制同二相南出雀鼠谷:設險諸侯地，承平聖主巡。東君朝二月，南旆擁三辰。寒出重關盡，年隨行漏新。瑞雲叢捧日，芳樹曲迎春。舞詠先馳道，恩華及從臣。汾川花鳥意，並奉屬車塵。
奉和聖制經河上公廟:昔者河邊叟，誰知隱與仙。姓名終不識，章句此空傳。跡為坐忘晦，言猶強著詮。精靈竟何所，祠宇獨依然。道在紆眷眷，風行動睿篇。從茲化天下，清凈復何先。
奉和聖制送尚書燕國公赴朔方:宗臣事有徵，廟算在休兵。天與三臺座，人當萬里城。朔南方偃革，河右暫揚旌。寵錫從仙禁，光華出漢京。山川勤遠略，原隰軫皇情。為奏薰琴唱，仍題寶劍名。聞風六郡伏，計日五戎平。山甫歸應疾，留侯功復成。歌鐘旋可望，衽席豈難行。四牡何時入，吾君憶履聲。
奉和聖制途經華山:萬乘華山下，千岩雲漢中。靈居雖窅密，睿覽忽玄同。日月臨高掌，神仙仰大風。攢峰勢岌岌，翊輦氣雄雄。揆物知幽贊，銘勛表聖衷。會應陪玉檢，來此告成功。
奉和聖制早登太行山率爾言志:孟月攝提貞，乘時我後徵。晨嚴九折度，暮戒六軍行。日御馳中道，風師捲太清。戈鋋林表出，組練雪間明。動植希皇豫，高深奉睿情。陪游七聖列，望幸百神迎。氣色煙猶喜，恩光草尚榮。之罘稱萬歲，今此復同聲。
奉和聖制登封禮畢洛城酺宴:大君畢能事，端扆樂成功。運與千齡合，歡將萬國同。漢酺歌聖酒，韶樂舞薰風。河洛榮光遍，雲煙喜氣通。春華頓覺早，天澤倍知崇。草木畢沾被，猶言不在躬。
恩賜樂游園宴應制:寶筵延厚命，供帳序群公。形勝宜春接，威儀建禮同。晞陽人似露，解慍物從風。朝慶千齡始，年華二月中。輝光遍草木，和氣發絲桐。歲歲無為化，寧知樂九功。
奉和聖制過王濬墓:漢王思鉅鹿，晉將在弘農。入蜀舉長算，平吳成大功。與渾雖不協，歸皓實為雄。孤績淪千載，流名感聖衷。萬乘度荒隴，一顧凜生風。古節猶不棄，今人爭效忠。
奉和吏部崔尚書雨後大明朝堂望南山:迢遞終南頂，朝朝閶闔前。朅來青綺外，高在翠微先。雙鳳蹇為闕，群龍儼若仙。還知到玄圃，更是謁甘泉。夜雨塵初滅，秋空月正懸。詭容紛入望，霽色宛成妍。東極華陰踐，西彌。冢連。奔峰出嶺外，瀑水落雲邊。漢帝宮將苑，商君陌與阡。林華鋪近甸，煙靄繞晴川。既庶仁斯及，分憂政已宣。山公啟事罷，吉甫頌聲傳。濟濟金門步，洋洋玉樹篇。徒歌雖有屬，清越豈同年。
和崔尚書喜雨:積陽雖有晦，經月未為災。上念人天重，先祈雲漢回。仁心及草木，號令起風雷。照爛陰霞止，交紛瑞雨來。三辰破黍稷，四達屏氛埃。池溜因忝滿，林芳為灑開。聽中聲滴瀝，望處影徘徊。惠澤成豐歲，昌言發上才。無論驗石鼓，不是御雲台。直頌皇恩浹，崇朝遍九垓。
和許給事中直夜簡諸公:未央鐘漏晚，仙宇藹沉沉。武衛千廬合，嚴扃萬戶深。左掖知天近，南窗見月臨。樹搖金掌露，庭徙玉樓陰。他日聞更直，中宵屬所欽。聲華大國寶，夙夜近臣心。逸興乘高閣，雄飛在禁林。寧思竊抃者，情發為知音。
和蘇侍郎小園夕霽寄諸弟:清風閶闔至，軒蓋承明歸。雲月愛秋景，林堂開夜扉。何言兼濟日，尚與宴私違。興逐蒹葭變，文因棠棣飛。人倫用忠孝，帝德已光輝。贈弟今為貴，方知陸氏微。
酬宋使君見贈之作:時來不自意，宿昔謬樞衡。翊聖負明主，妨賢愧友生。罷歸猶右職，待罪尚南荊。政有留棠舊，風因繼組成。高軒問疾苦，烝庶荷仁明。衰廢時所薄，只言僚故情。
酬宋使君見詒:陟鄰初稟訓，獻策幸逢時。朝列且雲忝，君恩復若茲。庭闈際海曲，軺傳荷天慈。顧己歡烏鳥，聞君泣素絲。才明應主召，福善豈神欺。但願白心在，終然涅不淄。
酬通事舍人寓直見示篇中兼起居陸舍人景獻:軒掖殊清秘，才華固在斯。興因膏澤灑，情與惠風吹。所美應人譽，何私亦我儀。同聲感喬木，比翼謝長離。價以陸生減，賢慚鮑叔知。薄游嘗獨愧，芳訊乃兼施。此夜金閨籍，伊人瓊樹枝。飛鳴復何遠，相顧幸媞媞。
與袁補闕尋蔡拾遺會此公出行後蔡有五韻詩…以此篇答焉:轍跡陳家巷，詩書孟子鄰。偶來乘興者，不值草玄人。契是忘年合，情非累日申。聞君還薄暮，見眷及茲辰。贈我如瓊玖，將何報所親。
酬趙二侍御使西軍贈兩省舊僚之作:石室先鳴者，金門待制同。操刀嘗願割，持斧竟稱雄。應敵兵初起，緣邊虜欲空。使車經隴月，徵旆繞河風。忽枉兼金訊，非徒秣馬功。氣清蒲海曲，聲滿柏臺中。顧己塵華省，欣君震遠戎。明時獨匪報，嘗欲退微躬。
武司功初有幽庭春暄見貽夏首獲見以詩報焉:芳月盡離居，幽懷重起予。雖言春事晚，尚想物華初。遲日皦方照，高齋澹復虛。筍成林向密，花落樹應疏。贈鯉情無間，求鶯思有餘。暄妍不相待，含嘆欲焉如。
酬王履震游園林見貽:宅生惟海縣，素業守郊園。中覽霸王說，上徼明主恩。一行罷蘭徑，數載歷金門。既負潘生拙，俄從周任言。逶迤戀軒陛，蕭散反丘樊。舊徑稀人跡，前池耗水痕。並看芳樹老，唯覺敝廬存。自我棲幽谷，逢君翳覆盆。孟軻應有命，賈誼得無冤。江上行傷遠，林間偶避喧。地偏人事絕，時霽鳥聲繁。獨善心俱閉，窮居道共尊。樂因南澗藻，憂豈北堂萱。幽意加投漆，新詩重贈軒。平生徇知己，窮達與君論。
餞王尚書出邊:漢相推人傑，殷宗伐鬼方。還聞出將重，坐見即戎良。上策應為豫，中權且用光。令申兵氣倍，威憺虜魂亡。樹比公孫大，城如道濟長。夏雲登隴首，秋露泫遼陽。武德舒宸眷，文思餞樂章。感恩身既許，激節膽猶嘗。祖帳傾朝列，軍麾駐道傍。詩人何所詠，尚父欲鷹揚。
送趙都護赴安西:將相有更踐，簡心良獨難。遠圖嘗畫地，超拜乃登壇。戎即昆山序，車同渤海單。義無中國費，情必遠人安。他日文兼武，而今慄且寬。自然來月窟，何用刺樓蘭。南至三冬晚，西馳萬里寒。封侯自有處，徵馬去嘽嘽。
奉使自藍田玉山南行:徵驂入雲壑，始憶步金門。通籍微軀幸，歸途明主恩。匪唯徇行役，兼得慰晨昏。是節暑雲熾，紛吾心所尊。海縣且悠緬，山郵日駿奔。徒知惡囂事，未暇息陰論。嶢武經陳跡，衡湘指故園。水聞南澗險，煙望北林繁。遠靄千岩合，幽聲百籟喧。陰泉夏猶凍，陽景晝方暾。懿此高深極，徒令夢想存。盛明期有報，長往復奚言。
賀給事嘗詣蔡起居郊館有詩因命同作:記言聞直史，築室面層阿。豈不承明入，終雲幽意多。沉冥高士致，休浣故人過。前嶺游氛滅，中林芳氣和。茲辰阻佳趣，望美獨如何。
南山下舊居閑放:祗役已雲久，乘閑返服初。塊然屏塵事，幽獨坐林閭。清曠前山遠，紛喧此地疏。喬木凌青靄，修篁媚綠渠。耳和繡翼鳥，目暢錦鱗魚。寂寞心還間，飄颻體自虛。興來命旨酒，臨罷閱仙書。但樂多幽意，寧知有毀譽。尚想爭名者，誰雲要路居。都忘下流嘆，傾奪竟何如。
高齋閑望言懷:高齋復晴景，延眺屬清秋。風物動歸思，煙林生遠愁。紛吾自窮海，薄宦此中州。取路無高足，隨波適下流。歲華空冉冉，心曲且悠悠。坐惜芳時歇，胡然久滯留。
別鄉人南還:橘柚南中暖，桑榆北地陰。何言榮落異，因見別離心。吾亦江鄉子，思歸夢寐深。聞君去水宿，結思渺雲林。牽綴從浮事，遲回謝所欽。東南行舫遠，秋浦念猿吟。
初發江陵有懷:極望涔陽浦，江天渺不分。扁舟從此去，鷗鳥自為群。他日懷真賞，中年負俗紛。適來果微尚，倏爾會斯文。復想金閨籍，何如夢渚雲。我行多勝寄，浩思獨氛氳。
同綦毋學士月夜聞雁:棲宿豈無意，飛飛更遠尋。長途未及半，中夜有遺音。月思關山笛，風號流水琴。空聲兩相應，幽感一何深。避繳歸南浦，離群叫北林。聯翩俱不定，憐爾越鄉心。
登總持寺閣:香閣起崔嵬，高高沙版開。攀躋千仞上，紛詭萬形來。草間商君陌，雲重漢後台。山從函谷斷，川向鬥城回。林里春容變，天邊客思催。登臨信為美，懷遠獨悠哉。
晚憩王少府東閣:披軒肆流覽，雲壑見深重。空水秋彌凈，林煙晚更濃。坐隅分洞府，檐際列群峰。窈窕生幽意，參差多異容。還慚大隱跡，空想列仙蹤。賴此升攀處，蕭條得所從。
登城樓望西山作:城樓枕南浦，日夕顧西山。宛宛鸞鶴處，高高煙霧間。仙井今猶在，洪厓久不還。金編莫我授，羽駕亦難攀。檐際千峰出，雲中一鳥閑。縱觀窮水國，游思遍人寰。勿復塵埃事，歸來且閉關。
祠紫蓋山經玉泉山寺:指途躋楚望，策馬傍荊岑。稍稍松篁入，泠泠澗谷深。觀奇逐幽映，歷險忘嶇。。上界投佛影，中天揚梵音。焚香懺在昔，禮足誓來今。靈異若有對，神仙真可尋。高僧聞逝者，遠俗是初心。蘚駁經行處，猿啼燕坐林。歸真已寂滅，留跡豈湮沉。法地自茲廣，何雲千萬金。
洪州西山祈雨，是日輒應，因賦詩言事:茲山蘊靈異，走望良有歸。丘禱雖已久，氓心難重違。遲明申藻薦，先夕旅岩扉。獨宿雲峰下，蕭條人吏稀。我來不外適，幽抱自中微。靜入風泉奏，涼生松栝圍。窮年滯遠想，寸晷閱清暉。虛美悵無屬，素情緘所依。詭隨嫌弱操，羈束謝貞肥。義濟亦吾道，誠存為物祈。靈心倏已應，甘液幸而飛。閉閣且無責，隨車安敢希。多慚德不感，知復是耶非。
經江寧覽舊跡至玄武湖:南國更數世，北湖方十洲。天清華林苑，日晏景陽樓。果下回仙騎，津傍駐彩斿。鳧鷖喧鳳管，荷芰鬥龍舟。七子陪詩賦，千人和棹謳。應言在鎬樂，不讓橫汾秋。風俗因紓慢，江山成易由。駒王信不武，孫叔是無謀。佳氣日將歇，霸功誰與修。桑田東海變，麋鹿姑蘇游。否運爭三國，康時劣九州。山雖幕府在，館豈豫章留。水澱還相閱，菱歌亦故遒。雄圖不足問，唯想事風流。
登襄陽峴山:昔年亟攀踐，徵馬復來過。信若山川舊，誰如歲月何。蜀相吟安在，羊公碣已磨。令圖猶寂寞，嘉會亦蹉跎。宛宛樊城岸，悠悠漢水波。逶迤春日遠，感寄客情多。地本原林秀，朝來煙景和。同心不同賞，留嘆此岩阿。
登荊州城樓:天宇何其曠，江城坐自拘。層樓百餘尺，迢遞在西隅。暇日時登眺，荒郊臨故都。纍纍見陳跡，寂寂想雄圖。古往山川在，今來郡邑殊。北疆雖入鄭，東距豈防吳。幾代傳荊國，當時敵陝郛。上流空有處，中土復何虞。枕席夷三峽，關梁豁五湖。承平無異境，守隘莫論夫。自罷金門籍，來參竹使符。端居向林藪，微尚在桑榆。直似王陵憨，非如寧武愚。今茲對南浦，乘雁與雙鳧。
登樂游原春望書懷:城隅有樂游，表裡見皇州。策馬既長遠，雲山亦悠悠。萬壑清光滿，千門喜氣浮。花間直城路，草際曲江流。憑眺茲為美，離居方獨愁。已驚玄發換，空度綠荑柔。奮翼籠中鳥，歸心海上鷗。既傷日月逝，且欲桑榆收。豹變焉能及，鶯鳴非可求。願言從所好，初服返林丘。
候使登石頭驛樓作:山檻憑南望，川途眇北流。遠林天翠合，前浦日華浮。萬井緣津渚，千艘咽渡頭。漁商多末事，耕稼少良疇。自守陳蕃榻，嘗登王粲樓。徒然騁目處，豈是獲心游。向跡雖愚谷，求名異盜丘。息陰芳木所，空復越鄉憂。
登臨沮樓:高深不可厭，巡屬復來過。本與眾山絕，況茲韶景和。危樓入水倒，飛檻向空摩。雜樹緣青壁，棹枝掛綠蘿。潭清能徹底，魚樂好跳波。有象言雖具，無端思轉多。同懷不在此，孤賞欲如何。
陪王司馬登薛公逍遙台:嘗聞薛公淚，非直雍門琴。竄逐留遺跡，悲涼見此心。府中因暇豫，江上幸招尋。人事已成古，風流獨至今。閑情多感嘆，清景暫登臨。無復甘棠在，空餘蔓草深。晴光送遠目，勝氣入幽襟。水去朝滄海，春來換碧林。賦懷湘浦弔，碑想漢川沉。曾是陪游日，徒為梁父吟。
嘗與大理丞袁公太府丞田公偶詣一所林沼尤勝…以詠其事:方駕與吾友，同懷不異尋。偶逢池竹處，便會江湖心。夏近林方密，春餘水更深。清華兩輝映，閑步亦窺臨。蘋藻復佳色，鳧鷖亦好音。韶芳媚洲渚，蕙氣襲衣襟。蕭散皆為樂，裴回從所欽。謂予成夙志，歲晚共抽簪。
與弟游家園:定省榮君賜，來歸是晝游。林鳥飛舊里，園果讓新秋。枝長南庭樹，池臨北澗流。星霜屢爾別，蘭麝為誰幽。善積家方慶，恩深國未酬。棲棲將義動，安得久情留。
郡內閑齋:郡閣晝常掩，庭蕪日復滋。檐風落鳥毳，窗葉掛蟲絲。拙病宦情少，羈閑秋氣悲。理人無異績，為郡但經時。唯有江湖意，沉冥空在茲。
城南隅山池春中田袁二公盛稱其美夏首獲賞果…故有此詠:憶昨聞佳境，駕言尋昔蹊。非惟初物變，亦與舊游暌。幽渚為君說，清晨即我攜。途深獨睥睨，歷險共攀躋。林筍苞青籜，津楊委綠荑。荷香初出浦，草色復緣堤。樂處將鷗狎，譚端用馬齊。且言臨海郡，兼話武陵溪。異壤風煙絕，空山岩徑迷。如何際朝野，從此待金閨。
西江夜行:遙夜人何在，澄潭月里行。悠悠天宇曠，切切故鄉情。外物寂無擾，中流澹自清。念歸林葉換，愁坐露華生。猶有汀洲鶴，宵分乍一鳴。
南還湘水言懷:拙宦今何有，勞歌念不成。十年乖夙志，一別悔前行。歸去田園老，倘來軒冕輕。江間稻正熟，林里桂初榮。魚意思在藻，鹿心懷食蘋。時哉苟不達，取樂遂吾情。
商洛山行懷古:園綺值秦末，嘉遁此山阿。陳跡向千古，荒途始一過。碩人久淪謝，喬木自森羅。故事昔嘗覽，遺風今豈訛。泌泉空活活，樵臾獨皤皤。是處清暉滿，從中幽興多。長懷赤鬆意，復憶紫芝歌。避世辭軒冕，逢時解薜蘿。盛明今在運，吾道竟如何。
南還以詩代書贈京師舊僚:薄宦晨昏闕，尊尊義取斯。窮愁年貌改，寂歷爾胡為。不諂詞多忤，無容禮益卑。微生尚何有，遠跡固其宜。思擾梁山曲，情遙越鳥枝。故園從海上，良友邈天涯。雲雨嘆一別，川原勞載馳。上慚伯樂顧，中負叔牙知。去國誠寥落，經途弊險巇。歲逢霜雪苦，林屬蕙蘭萎。欲贈幽芳歇，行悲舊賞移。一從關作限，兩見月成規。苒苒窮年籥，行行盡路岐。徵鞍稅北渚，歸帆指南垂。樹晚猶蔥蒨，江寒尚渺瀰。土風從楚別，山水入湘奇。石瀨相奔觸，煙林更蔽虧。層崖夾洞浦，輕舸泛澄漪。松筱行皆傍，禽魚動輒隨。惜哉邊地隔，不與故人窺。疇昔陪鵷鷺，朝陽振羽儀。來音雖寂寞，接景每逶迤。朝罷冥塵事，賓來話酒卮。邀歡逐芳草，結興選華池。及此風成嘆，何時霧可披。自憐無用者，誰念有情離。望美音容闊，懷賢夢想疲。因聲達霄漢，持拙守東陂。
初發道中贈王司馬兼寄諸公:昔歲嘗陳力，中年退屏居。承顏方弄鳥，放性或觀魚。曾是安疵拙，誠非議捲舒。林園事益簡，煙月賞恆餘。不意棲愚谷，無階奉詔書。湛恩均大造，弱植愧空虛。肅命趨仙闕，僑裝撫傳車。念行開祖帳，憐別降題輿。誰謂風期許，叨延禮數殊。義沾投分末，情及解攜初。追餞扶江介，光輝燭里閭。子雲應寂寞，公叔為吹噓。景物春來異，音容日向疏。川原行稍穩，鐘鼓聽猶徐。林隔王公舉，雲迷班氏廬。戀親唯委咽，思德更躊躇。徇義當由此，懷安乃闕如。願酬明主惠，行矣豈徒歟。
自始興溪夜上赴嶺:嘗蓄名山意，茲為世網牽。徵途屢及此，初服已非然。日落青岩際，溪行綠筱邊。去舟乘月後，歸鳥息人前。數曲迷幽嶂，連圻觸暗泉。深林風緒結，遙夜客情懸。非梗胡為泛，無膏亦自煎。不知於役者，相樂在何年。
當塗界寄裴宣州:故人宣城守，亦在江南偏。如何分虎竹，相與間山川。章綬胡為者，形骸非自然。含情津渡闊，倚望脰空延。遠近聞佳政，平生仰大賢。推心徒有屬，會面良無緣。目夕遵前渚，江村投暮煙。念行祗意默，懷遠豈言宣。委曲風波事，難為尺素傳。
郡中每晨興輒見群鶴東飛至暮又行列而返…所羡遂賦以詩:雲間有數鶴，撫翼意無違。曉日東田去，煙霄北渚歸。歡呼良自適，羅列好相依。遠集長江靜，高翔眾鳥稀。豈煩仙子馭，何畏野人機。卻念乘軒者，拘留不得飛。
和裴侍中承恩拜掃旋轡途中有懷…官僚鄉國親故後缺:嵩岳神惟降，汾川鼎氣雄。生才作霖雨，繼代有清通。天下稱賢相，朝端挹至公。自家來佐國，移孝入為忠。霜露多前感，丘園想舊風。扈巡過晉北，問俗到河東。便道恩華降，還鄉禮教崇。野尊延故老，朝服見兒童。
和姚令公哭李尚書乂:貴賤雖殊等，平生竊下風。雲泥勢已絕，山海納還通。忽嘆登龍者，翻將弔鶴同。琴詩猶可托，劍履獨成空。疇昔嘗論禮，興言每匪躬。人思崔琰議，朝掩祭遵公。作善神何酷，依仁命不融。天文虛北鬥，人事罷南宮。上宰既傷舊，下流彌感衷。無恩報國士，徒欲問玄穹。
奉和聖制經函谷關作:函谷雖雲險，黃河已復清。聖心無所隔，空此置關城。
奉和聖制度潼關口號:嶙嶙故城壘，荒涼空戍樓。在德不在險，方知王道休。
答太常靳博士見贈一絕:上苑春先入，中園花盡開。唯餘幽徑草，尚待日光催。
登荊州城望江二首:滔滔大江水，天地相終始。經閱幾世人，復嘆誰家子。東望何悠悠，西來晝夜流。歲月既如此，為心那不愁。
賦得自君之出矣:自君之出矣，不復理殘機。思君如滿月，夜夜減清輝。
答陸澧:松葉堪為酒，春來釀幾多。不辭山路遠，踏雪也相過。
奉和上元酺宴應詔:甲乙遇災年，周隋送上弦。妖星六丈出，沴氣七重懸。赤縣空無主，蒼生欲問天。龜龍開寶命，雲火昭靈慶。萬物睹真人，千秋逢聖政。祖宗玄澤遠，文武休光盛。大號域中平，皇威天下驚。參辰昭文物，宇宙浹聲名。漢後三章令，周王五伐兵。匈奴窮地角，本自遠正朔。驕子起天街，由來虧禮樂。一衣掃風雨，再戰夷屯剝。清明日月旦，蕭索煙雲渙。寒暑既平分，陰陽復貞觀。惟神諧妙物，乃聖符幽贊。下武發禎祥，平階屬會昌。金泥封日觀，璧水匝明堂。業盛勛華德，興包天地皇。孝思義罔極，易禮光前式。天煥三辰輝，靈書五雲色。敬時窮發斂，卜代盈千億。五緯聚華軒，重光入望園。公卿論至道，天子拜昌言。雷解初開出，星空即便元。瑤台涼景薦，銀闕秋陰遍。百戲騁魚龍，千門壯宮殿。深仁洽蠻徼，愷樂周寰縣。宣室召群臣，明庭禮百神。仰德還符日，沾恩更似春。襄城非牧豎，楚國有巴人。
廣溪峽:廣溪三峽首，曠望兼川陸。山路繞羊腸，江城鎮魚腹。喬林百丈偃，飛水千尋瀑。驚浪回高天，盤渦轉深谷。漢氏昔雲季，中原爭逐鹿。天下有英雄，襄陽有龍伏。常山集軍旅，永安興版築。池台忽已傾，邦家遽淪覆。庸才若劉禪，忠佐為心腹。設險猶可存，當無賈生哭。
巫峽:三峽七百裡，唯言巫峽長。重岩窅不極，疊嶂凌蒼蒼。絕壁橫天險，莓苔爛錦章。入夜分明見，無風波浪狂。忠信吾所蹈，泛舟亦何傷。可以涉砥柱，可以浮呂梁。美人今何在，靈芝徒有芳。山空夜猿嘯，徵客淚沾裳。
西陵峽:絕壁聳萬仞，長波射千里。盤薄荊之門，滔滔南國紀。楚都昔全盛，高丘烜望祀。秦兵一旦侵，夷陵火潛起。四維不復設，關塞良難恃。洞庭且忽焉，孟門終已矣。自古天地闢，流為峽中水。行旅相贈言，風濤無極已。及餘踐斯地，瑰奇信為美。江山若有靈，千載伸知己。
從軍行:烽火照西京，心中自不平。牙璋辭鳳闕，鐵騎繞龍城。雪暗凋旗畫，風多雜鼓聲。寧為百夫長，勝作一書生。
劉生:卿家本六郡，年長入三秦。白璧酬知己，黃金謝主人。劍鋒生赤電，馬足起紅塵。日暮歌鐘發，喧喧動四鄰。
驄馬:驄馬鐵連錢，長安俠少年。帝畿平若水，官路直如弦。夜玉妝車軸，秋金鑄馬鞭。風霜但自保，窮達任皇天。
出塞:塞外欲紛紜，雌雄猶未分。明堂占氣色，華蓋辨星文。二月河魁將，三千太乙軍。丈夫皆有志，會見立功勛。
有所思:賤妾留南楚，徵夫向北燕。三秋方一日，少別比千年。不掩嚬紅縷，無論數綠錢。相思明月夜，迢遞白雲天。
梅花落:窗外一株梅，寒花五齣開。影隨朝日遠，香逐便風來。泣對銅鉤障，愁看玉鏡台。行人斷消息，春恨幾裴回。
折楊柳:邊地遙無極，徵人去不還。秋容凋翠羽，別淚損紅顏。望斷流星驛，心馳明月關。藁砧何處在，楊柳自堪攀。
紫騮馬:俠客重周游，金鞭控紫騮。蛇弓白羽箭，鶴轡赤茸鞦。發跡來南海，長鳴向北州。匈奴今未滅，畫地取封侯。
戰城南:塞北途遼遠，城南戰苦辛。幡旗如鳥翼，甲胄似魚鱗。凍水寒傷馬，悲風愁殺人。寸心明白日，千里暗黃塵。
送臨津房少府:岐路三秋別，江津萬里長。煙霞駐徵蓋，弦奏促飛觴。階樹含斜日，池風泛早涼。贈言未終竟，流涕忽沾裳。
送豐城王少府:愁結亂如麻，長天照落霞。離亭隱喬樹，溝水浸平沙。左尉才何屈，東關望漸賒。行看轉牛鬥，持此報張華。
送鄭州周司空:漢國臨清渭，京城枕濁河。居人下珠淚，賓御促驪歌。望極關山遠，秋深煙霧多。唯餘三五夕，明月暫經過。
送梓州周司功:御溝一相送，徵馬屢盤桓。言笑方無日，離憂獨未寬。舉杯聊勸酒，破涕暫為歡。別後風清夜，思君蜀路難。
送楊處士反初卜居曲江:雁門歸去遠，垂老脫袈裟。蕭寺休為客，曹溪便寄家。綠琪千歲樹，黃槿四時花。別怨應無限，門前桂水斜。
途中:悠悠辭鼎邑，去去指金墉。途路盈千里，山川亘百重。風行常有地，雲出本多峰。鬱鬱園中柳，亭亭山上松。客心殊不樂，鄉淚獨無從。
送劉校書從軍:天將下三宮，星門召五戎。坐謀資廟略，飛檄佇文雄。赤土流星劍，烏號明月弓。秋陰生蜀道，殺氣繞湟中。風雨何年別，琴尊此日同。離亭不可望，溝水自西東。
游廢觀:青幛倚丹田，荒涼數百年。獨知小山桂，尚識大羅天。藥敗金爐火，苔昏玉女泉。歲時無壁畫，朝夕有階煙。花柳三春節，江山四望懸。悠然出塵網，從此狎神仙。
和石侍御山莊:煙霞非俗宇，岩壑只幽居。水浸何曾畎，荒郊不復鋤。影濃山樹密，香淺澤花疏。闊塹防斜徑，平堤夾小渠。蓮房若個實，竹節幾重虛。蕭然隔城市，酌醴焚枯魚。
送李庶子致仕還洛:此地傾城日，由來供帳華。亭逢李廣騎，門接邵平瓜。原野煙氛匝，關河游望賒。白雲斷岩岫，綠草覆江沙。詔賜扶陽宅，人榮御史車。灞池一相送，流涕向煙霞。
早行:敞朗東方徹，闌乾北鬥斜。地氣俄成霧，天雲漸作霞。河流才辨馬，岩路不容車。阡陌經三歲，閭閻對五家。露文沾細草，風影轉高花。日月從來惜，關山猶自賒。
和崔司空傷姬人:昔時南浦別，鶴怨寶琴弦。今日東方至，鸞銷珠鏡前。水流銜砌咽，月影向窗懸。妝匣凄餘粉，熏爐滅舊煙。晚庭摧玉樹，寒帳委金蓮。佳人不再得，雲日幾千年。
和騫右丞省中暮望:故事閑台閣，仙門藹已深。舊章窺復道，雲幌肅重陰。玄律葭灰變，青陽鬥柄臨。年光搖樹色，春氣繞蘭心。風響高窗度，流痕曲岸侵。天門總樞轄，人鏡辨衣簪。日暮南宮靜，瑤華振雅音。
和酬虢州李司法:唇齒標形勝，關河壯邑居。寒山抵方伯，秋水面鴻臚。君子從游宦，忘情任捲舒。風霜下刀筆，軒蓋擁門閭。平野芸黃遍，長洲鴻雁初。菊花宜泛酒，浦葉好裁書。昔我芝蘭契，悠然雲雨疏。非君重千里，誰肯惠雙魚。
和鄭讎校內省眺矚思鄉懷友:銅門初下闢，石館始沉研。游霧千金字，飛雲五色箋。樓台橫紫極，城闕俯青田。暄入瑤房裡，春回玉宇前。霞文埋落照，風物澹歸煙。翰墨三餘隙，關山四望懸。頹峰暌酌羽，流水曠鳴弦。雖欣承白雪，終恨隔青天。
和旻上人傷果禪師:凈業初中日，浮生大小年。無人本無我，非後亦非前。簫鼓旁喧地，龍蛇直映天。法門摧棟宇，覺海破舟船。書鎮秦王餉，經文宋國傳。聲華周百億，風烈被三千。蕪沒青園寺，荒涼紫陌田。德音殊未遠，拱木已生煙。
和劉侍郎入隆唐觀:福地陰陽合，仙都日月開。山川臨四險，城樹隱三台。伏檻排雲出，飛軒繞澗回。參差凌倒影，瀟灑軼浮埃。百果珠為實，群峰錦作苔。懸蘿暗疑霧，瀑布響成雷。方士燒丹液，真人泛玉杯。還如問桃水，更似得蓬萊。漢帝求仙日，相如作賦才。自然金石奏，何必上天台。
和輔先入昊天觀星瞻:遁甲爰皇里，星占太乙宮。天門開奕奕，佳氣鬱蔥蔥。碧落三乾外，黃圖四海中。邑居環若水，城闕抵新豐。玉檻昆侖側，金樞地軸東。上真朝北鬥，元始詠南風。漢君祠五帝，淮王禮八公。道書編竹簡，靈液灌梧桐。草茂瓊階綠，花繁寶樹紅。石樓紛似畫，地鏡淼如空。桑海年應積，桃源路不窮。黃軒若有問，三月住崆峒。
和劉長史答十九兄:帝堯平百姓，高祖宅三秦。子弟分河嶽，衣冠動縉紳。盛名恆不隕，歷代幾相因。街巷塗山曲，門閭洛水濱。五龍金作友，一子玉為人。寶劍豐城氣，明珠魏國珍。風標自落落，文質且彬彬。共許刁元亮，同推周伯仁。石城俯天闕，鐘阜對江津。驥足方遐騁，狼心獨未馴。鼓鼙鳴九域，風火集重闉。城勢餘三板，兵威乏四鄰。居然混玉石，直置保松筠。耿介酬天子，危言數賊臣。鐘儀琴未奏，蘇武節猶新。受祿寧辭死，揚名不顧身。精誠動天地，忠義感明神。怪鳥俄垂翼，修蛇竟暴鱗。來朝拜休命，述職下梁岷。善政馳金馬，嘉聲繞玉輪。三荊忽有贈，四海更相親。宮徵諧鳴石，光輝掩燭銀。山川遙滿目，零露坐沾巾。友愛光天下，恩波浹後塵。懦夫仰高節，下里繼陽春。
夜送趙縱:趙氏連城璧，由來天下傳。送君還舊府，明月滿前川。
息夫人:可憐楚破息，腸斷息夫人。仍為泉下骨，不作楚王嬪。楚王寵莫盛，息君情更親。情親怨生別，一朝俱殺身。
初到陸渾山莊:授衣感窮節，策馬凌伊關。歸齊逸人趣，日覺秋琴閑。寒露衰北阜，夕陽破東山。浩歌步榛樾，棲鳥隨我還。
夜飲東亭:春泉鳴大壑，皓月吐層岑。岑壑景色佳，慰我遠游心。暗芳足幽氣，驚棲多眾音。高興南山曲，長謠橫素琴。
芳樹一作沈佺期詩:何地早芳菲，宛在長門殿。夭桃色若綬，穠李光如練。啼鳥弄花疏，游蜂飲香遍。嘆息春風起，飄零君不見。
送趙六貞固:目斷南浦雲，心醉東郊柳。怨別此何時，春芳來已久。與君共時物，盡此盈樽酒。始願今不從，春風戀攜手。
題張老松樹:歲晚東岩下，周顧何凄惻。日落西山陰，眾草起寒色。中有喬松樹，使我長嘆息。百尺無寸枝，一生自孤直。
別之望後獨宿藍田山莊:鶺鴒有舊曲，調苦不成歌。自嘆兄弟少，常嗟離別多。爾尋北京路，予卧南山阿。泉晚更幽咽，雲秋尚嵯峨。藥欄聽蟬噪，書幌見禽過。愁至願甘寢，其如鄉夢何。
浣紗篇贈陸上人:越女顏如花，越王聞浣紗。國微不自寵，獻作吳宮娃。山藪半潛匿，苧蘿更蒙遮。一行霸句踐，再笑傾夫差。艷色奪人目，斅嚬亦相誇。一朝還舊都，靚妝尋若耶。鳥驚入松網，魚畏沉荷花。始覺冶容妄，方悟群心邪。欽子秉幽意，世人共稱嗟。願言托君懷，倘類蓬生麻。家住雷門曲，高閣凌飛霞。淋漓翠羽帳，旖旎採雲車。春風艷楚舞，秋月纏胡笳。自昔專嬌愛，襲玩唯矜奢。達本知空寂，棄彼猶泥沙。永割偏執性，自長薰修芽。攜妾不障道，來止妾西家。
雨從箕山來:雨從箕山來，倏與飄風度。晴明西峰日，綠縟南溪樹。此時客精廬，幸蒙真僧顧。深入清凈理，妙斷往來趣。意得兩契如，言盡共忘喻。觀花寂不動，聞鳥懸可悟。向夕聞天香，淹留不能去。
初至崖口:崖口眾山斷。崟聳天壁。氣沖落日紅，影入春潭碧。錦繢織苔蘚，丹青畫松石。水禽泛容與，岩花飛的礫。微路從此深，我來限於役。惆悵情未已，群峰暗將夕。
自湘源至潭州衡山縣:浮湘沿迅湍，逗浦凝遠盼。漸見江勢闊，行嗟水流漫。赤岸雜雲霞，綠竹緣溪澗。向背群山轉，應接良景晏。沓障連夜猿，平沙覆陽雁。紛吾望闕客，歸橈速已慣。中道方溯洄，遲念自茲撰。賴欣衡陽美，持以蠲憂患。
入崖口五渡寄李適:抱琴登絕壑，伐木溯清川。路極意謂盡，勢回趣轉綿。人遠草木秀，山深雲景鮮。餘負海嶠情，自昔微尚然。彌曠十餘載，今來宛仍前。未窺仙源極，獨進野人船。時攀乳竇憩，屢薄天窗眠。夜弦響松月，朝楫弄苔泉。因冥象外理，永謝區中緣。碧潭可遺老，丹砂堪學仙。莫使馳光暮，空令歸鶴憐。
洞庭湖:地盡天水合，朝及洞庭湖。初日當中涌，莫辨東西隅。晶耀目何在，瀅熒心欲無。靈光晏海若，游氣耿天吳。張樂軒皇至，徵苗夏禹徂。楚臣悲落葉，堯女泣蒼梧。野積九江潤，山通五嶽圖。風恬魚自躍，雲夕雁相呼。獨此臨泛漾，浩將人代殊。永言洗氛濁，卒歲為清娛。要使功成退，徒勞越大夫。
景龍四年春祠海:肅事祠春溟，宵齋洗蒙慮。雞鳴見日出，鷺下驚濤鶩。地闊八荒近，天回百川澍。筵端接空曲，目外唯雰霧。暖氣物象來，周游晦明互。致牲匪玄享，禋滌期靈煦。的的波際禽，沄沄島間樹。安期今何在，方丈蔑尋路。仙事與世隔，冥搜徒已屢。四明背群山，遺老莫辨處。撫中良自慨，弱齡忝恩遇。三入文史林，兩拜神仙署。雖嘆出關遠，始知臨海趣。賞來空自多，理勝孰能喻。留楫竟何待，徙倚忽雲暮。
溫泉莊卧病寄楊七炯:移疾卧茲嶺，寥寥倦幽獨。賴有嵩丘山，高枕長在目。茲山棲靈異，朝夜翳雲族。是日濛雨晴，返景入岩谷。冪冪澗畔草，青青山下木。此意方無窮，環顧悵林麓。伊洛何悠漫，川原信重復。夏餘鳥獸蕃，秋末禾黍熟。秉願守樊圃，歸閑欣藝牧。惜無載酒人，徒把涼泉掬。
答田徵君一作敬答田徵君游岩:家臨清溪水，溪水繞盤石。綠蘿四面垂，褭褭百餘尺。風泉度絲管，苔蘚鋪茵席。傳聞潁陽人，霞外漱靈液。忽枉岩中翰，吟望朝復夕。何當遂遠游，物色候逋客。
自衡陽至韶州謁能禪師:謫居竄炎壑，孤帆淼不系。別家萬里餘，流目三春際。猿啼山館曉，虹飲江皋霽。湘岸竹泉幽，衡峰石囷閉。嶺嶂窮攀越，風濤極沿濟。吾師在韶陽，欣此得躬詣。洗慮賓空寂，焚香結精誓。願以有漏軀，聿薰無生慧。物用益沖曠，心源日閑細。伊我獲此途，游道回晚計。宗師信舍法，擯落文史藝。坐禪羅浮中，尋異窮海裔。何辭御魑魅，自可乘炎癘。迴首望舊鄉，雲林浩虧蔽。不作離別苦，歸期多年歲。
見南山夕陽召監師不至:夕陽黯晴碧，山翠互明滅。此中意無限，要與開士說。徒鬱仲舉思，詎回道林轍。孤興欲待誰，待此湖上月。
游法華寺:薄游京都日，遙羡稽山名。分刺江海郡，朅來徵素情。松露洗心眷，象筵敷念誠。薄雲界青嶂，皎日鶱朱甍。苔澗深不測，竹房閑且清。感真六象見，垂兆二鳥鳴。古今信靈跡，中州莫與京。林巘永棲業，豈伊佐一生。浮悟雖已久，事試去來成。觀念幸相續，庶幾最後明。
宿雲門寺:雲門若邪里，泛鷁路才通。夤緣綠筱岸，遂得青蓮宮。天香眾壑滿，夜梵前山空。漾漾潭際月，飀飀杉上風。茲焉多嘉遁，數子今莫同。鳳歸慨處士，鹿化聞仙公。樵路鄭州北，舉井阿岩東。永夜豈雲寐，曙華忽蔥蘢。谷鳥囀尚澀，源桃驚未紅。再來期春暮，當造林端窮。庶幾蹤謝客，開山投剡中。
春湖古意:院梅發向尺，園鳥復成曲。落日游南湖，果擲顏如玉。含情不得語，轉盼知所屬。惆悵未可歸，寧關須採籙。
游陸渾南山自歇馬嶺到楓香林以詩代書答李舍人適:晨登歇馬嶺，遙望伏牛山。孤出群峰首，熊熊元氣間。太和亦崔嵬，石扇橫閃倏。細岑互攢倚，浮巘競奔蹙。白雲遙入懷，青靄近可掬。徒尋靈異跡，周顧愜心目。晨拂鳥路行，暮投人煙宿。粳稻遠彌秀，慄芋秋新熟。石髓非一岩，藥苗乃萬族。間關踏雲雨，繚繞緣水木。西見商山芝，南到楚鄉竹。楚竹幽且深，半雜楓香林。浩歌清潭曲，寄爾桃源心。
早發大庾嶺:晨躋大庾險，驛鞍馳復息。霧露晝未開，浩途不可測。嵥起華夷界，信為造化力。歇鞍問徒旅，鄉關在西北。出門怨別家，登嶺恨辭國。自惟勖忠孝，斯罪懵所得。皇明頗照洗，廷議日紛惑。兄弟遠淪居，妻子成異域。羽翮傷已毀，童幼憐未識。躊躕戀北顧，亭午晞霽色。春暖陰梅花，瘴回陽鳥翼。含沙緣澗聚，吻草依林植。適蠻悲疾首，懷鞏淚沾臆。感謝鵷鷺朝，勤修魑魅職。生還倘非遠，誓擬酬恩德。
自洪府舟行直書其事:仲春辭國門，畏途橫萬里。越淮乘楚嶂，造江泛吳汜。嚴程無休隙，日夜涉風水。昔聞垂堂言，將誡千金子。問餘何奇剝，遷竄極炎鄙。揆己道德餘，幼聞虛白旨。貴身賤外物，抗跡遠塵軌。朝游伊水湄，夕卧箕山趾。妙年拙自晦，皎潔弄文史。謬辱紫泥書，揮翰青雲里。事往每增傷，寵來常誓止。銘骨懷報稱，逆鱗讓金紫。安位釁潛構，退耕禍猶起。棲岩實吾策，觸藩誠內恥。濟濟同時人，台庭鳴劍履。愚以卑自衛，兀坐去沉滓。迨茲理已極，竊位申知己。群議負宿心，獲戾光華始。黃金忽銷鑠，素業坐淪毀。浩嘆誣平生，何獨戀枌梓。浦樹浮鬱鬱，皋蘭覆靡靡。百越去魂斷，九疑望心死。未盡匡阜游，遠欣羅浮美。周旋本師訓，佩服無生理。異國多靈仙，幽探忘年紀。敝廬嵩山下，空谷茂蘭芷。悠悠南溟遠，採掇長已矣。
下桂江縣黎壁:放溜覿前漵，連山分上乾。江回雲壁轉，天小霧峰攢。吼沫跳急浪，合流環峻灘。欹離出漩劃，繚繞避渦盤。舟子怯桂水，最言斯路難。吾生抱忠信，吟嘯自安閑。旦別已千歲，夜愁勞萬端。企予見夜月，委曲破林巒。潭曠竹煙盡，洲香橘露團。豈傲夙所好，對之與俱歡。思君罷琴酌，泣此夜漫漫。
奉使嵩山途經緱嶺:侵星發洛城，城中歌吹聲。畢景至緱嶺，嶺上煙霞生。草樹饒野意，山川多古情。大隱德所薄，歸來可退耕。
傷王七秘書監寄呈揚州陸長史通簡府僚廣陵以廣好事:王氏貴先宗，衡門棲道風。傳心晤有物，秉化游無窮。學奧九流異，機玄三語同。書乃墨場絕，文稱詞伯雄。白屋藩魏主，蒼生期謝公。一祗賢良詔。遂謁承明宮。補袞望奚塞，尊儒位未充。罷官七門里，歸老一丘中。嘗忝長者轍，微言私謂通。我行會稽郡，路出廣陵東。物在人已矣，都疑淮海空。
使至嵩山尋杜四不遇慨然復傷田洗馬韓觀主…贈杜侯杜四:洛橋瞻太室，期子在雲煙。歸來不相見，孤賞弄寒泉。與君闊松石，於茲二十年。田公謝昭世，韓子秘幽埏。憶昔同攜手，山棲接二賢。笙歌入玄地，詩酒坐寥天。舊友悉零落，罷琴私自憐。逝者非藥誤，餐霞意可全。為餘理還策，相與事靈仙。
玩郡齋海榴:澤國韶氣早，開簾延霽天。野禽宵未囀，山蜚晝仍眠。目茲海榴發，列映岩楹前。熠爚御風靜，葳蕤含景鮮。清晨綠堪佩，亭午丹欲然。昔忝金閨籍，嘗見玉池蓮。未若宗族地，更逢榮耀全。南金雖自貴，賀賞詎能遷。撫躬萬里絕，豈染一朝妍。徒緣滯遐郡，常是惜流年。越俗鄙章甫，捫心空自憐。
長安路一作沈佺期詩:秦地平如掌，層城出雲漢。樓閣九衢春，車馬千門旦。綠柳開復合，紅塵聚還散。日晚鬥雞場，經過狹斜看。
折楊柳一作沈佺期詩:玉樹朝日映，羅帳春風吹。拭淚攀楊柳，長條宛地垂。白花飛歷亂，黃鳥思參差。妾自肝腸斷，傍人那得知。
有所思一作沈佺期詩:君子事行役，再空芳歲期。美人曠遙佇，萬里浮雲思。園桃綻紅艷，效葉柔綠滋。坐看長夏晚，秋月生羅帷。
軍中人日登高贈房明府:幽郊昨夜陰風斷，頓覺朝來陽吹暖。涇水橋南柳欲黃，杜陵城北花應滿。長安昨夜寄春衣，短翮登茲一望歸。聞道凱旋乘騎入，看君走馬見芳菲。
寒食還陸渾別業:洛陽城裡花如雪，陸渾山中今始發。旦別河橋楊柳風，夕卧伊川桃李月。伊川桃李正芳新，寒食山中酒復春。野老不知堯舜力，酣歌一曲太平人。
寒食江州滿塘驛:去年上巳洛橋邊，今年寒食廬山曲。遙憐鞏樹花應滿，復見吳洲草新綠。吳洲春草蘭杜芳，感物思歸懷故鄉。驛騎明朝宿何處，猿聲今夜斷君腸。
至端州驛見杜五審言沈三佺期閻五朝隱王二無競…成詠:逐臣北地承嚴譴，謂到南中每相見。豈意南中岐路多，千山萬水分鄉縣。雲搖雨散各翻飛，海闊天長音信稀。處處山川同瘴癘，自憐能得幾人歸。
綠竹引:青溪綠潭潭水側，修竹嬋娟同一色。徒生仙實鳳不游，老死空山人詎識。妙年秉願逃俗紛，歸卧嵩丘弄白雲。含情傲睨慰心目，何可一日無此君。
明河篇:八月涼風天氣晶，萬里無雲河漢明。昏見南樓清且淺，曉落西山縱復橫。洛陽城闕天中起，長河夜夜千門里。復道連甍共蔽虧，畫堂瓊戶特相宜。雲母帳前初泛濫，水精簾外轉逶迤。倬彼昭回如練白，復出東城接南陌。南陌徵人去不歸，誰家今夜搗寒衣。鴛鴦機上疏螢度，烏鵲橋邊一雁飛。雁飛螢度愁難歇，坐見明河漸微沒。已能舒捲任浮雲，不惜光輝讓流月。明河可望不可親，願得乘槎一問津。更將織女支機石，還訪成都賣卜人。
龍門應制:宿雨霽氛埃，流雲度城闕。河堤柳新翠，苑樹花先發。洛陽花柳此時濃，山水樓台映幾重。群公拂霧朝翔鳳，天子乘春幸鑿龍。鑿龍近出王城外，羽從琳琅擁軒蓋。雲罕才臨御水橋，天衣已入香山會。山壁嶄岩斷復連，清流澄澈俯伊川。雁塔遙遙綠波上，星龕奕奕翠微邊。層巒舊長千尋木，遠壑初飛百丈泉，彩仗蜺旌繞香閣。下輦登高望河洛。東城宮闕擬昭回，南陽溝塍殊綺錯。林下天香七寶台，山中春酒萬年杯，微風一起祥花落，仙樂初鳴瑞鳥來。鳥來花落紛無已，稱觴獻壽煙霞里。歌舞淹留景欲斜，石關猶駐五雲車。鳥旗翼翼留芳草，龍騎駸駸映晚花。千乘萬騎鑾輿出，水靜山空嚴警蹕。郊外喧喧引看人，傾都南望屬車塵。囂聲引颺聞黃道，佳氣周回入紫宸。先王定鼎山河固，寶命乘周萬物新。吾皇不事瑤池樂，時雨來觀農扈春。
初宿淮口:孤舟汴河水，去國情無已。晚泊投楚鄉，明月清淮里。汴河東瀉路窮茲，洛陽西顧日增悲。夜聞楚歌思欲斷，況值淮南木落時。
王子喬:王子喬，愛神仙，七月七日上賓天。白虎搖瑟鳳吹笙，乘騎雲氣吸日精。吸日精，長不歸，遺廟今在而人非。空望山頭草，草露濕人衣。
放白鷳篇:故人贈我綠綺琴，兼致白鷳鳥。琴是嶧山桐，鳥出吳溪中。我心松石清霞里，弄此幽弦不能已。我心河海白雲垂，憐此珍禽空自知。著書晚下麒麟閣，幼稚驕痴候門樂。乃言物性不可違，白鷳愁慕刷毛衣。玉徽閉匣留為念，六翮開籠任爾飛。
桂州三月三日一作桂陽三日述懷:代業京華里，遠投魑魅鄉。登高望不極，雲海四茫茫。伊昔承休盼，曾為人所羡。兩朝賜顏色，二紀陪歡宴。昆明御宿侍龍媒，伊闕天泉復幾回。西夏黃河水心劍，東周清洛羽觴杯。苑中落花掃還合，河畔垂楊撥不開。千春萬壽多行樂，柏梁和歌攀睿作。賜金分帛奉恩輝，風舉雲搖入紫微。晨趨北闕鳴珂至，夜出南宮把燭歸。載筆儒林多歲月，襆被文昌佐吳越。越中山海高且深，興來無處不登臨。永和九年刺海郡，暮春三月醉山陰。愚謂嬉游長似昔，不言流寓欻成今。始安繁華舊風俗，帳飲傾城沸江曲。主人絲管清且悲，客子肝腸斷還續。荔浦蘅皋萬里餘，洛陽音信絕能疏。故園今日應愁思，曲水何能更祓除。逐伴誰憐合浦葉，思歸豈食桂江魚。不求漢使金囊贈，願得佳人錦字書。
下山歌:下嵩山兮多所思，攜佳人兮步遲遲。松間明月長如此，君再游兮復何時。
冬宵引贈司馬承禎:河有冰兮山有雪，北戶墐兮行人絕。獨坐山中兮對松月，懷美人兮屢盈缺。明月的的寒潭中，青松幽幽吟勁風。此情不向俗人說，愛而不見恨無窮。
高山引:攀雲窈窕兮上躋懸峰，長路浩浩兮此去何從。水一曲兮腸一曲，山一重兮悲一重。松檟邈已遠，友於何日逢。況滿室兮童稚，攢眾慮於心胸。天高難訴兮遠負明德，卻望咸京兮揮涕龍鐘。
嵩山天門歌:登天門兮坐盤石之嶙峋，前漎漎兮未半，下漠漠兮無垠。紛窈窕兮岩倚披以鵬翅，洞膠葛兮峰棱層以龍鱗。松移岫轉，左變而右易。風生雲起，出鬼而入神。吾亦不知其靈怪如此，願游杳冥兮見羽人。重曰，天門兮穹崇，回合兮攢叢，松萬接兮柱日，石千尋兮倚空。晚陰兮足風，夕陽兮赩紅。試一望兮奪魄，況眾妙之無窮。
有所思一作劉希夷詩，題雲代悲白頭翁:洛陽城東桃李花，飛來飛去落誰家。幽閨女兒惜顏色，坐見落花長嘆息。今年花落顏色改，明年花開復誰在。已見松柏摧為薪，更聞桑田變成海。古人無復洛城東，今人還對落花風。年年歲歲花相似，歲歲年年人不同。寄言全盛紅顏子，須憐半死白頭翁。此翁白頭真可憐，伊昔紅顏美少年。公子王孫芳樹下，清歌妙舞落花前。光祿池台交錦繡，將軍樓閣畫神仙。一朝卧病無相識，三春行樂在誰邊。婉轉蛾眉能幾時，須臾鶴發亂如絲。但看古來歌舞地，唯有黃昏鳥雀飛。
奉和立春日侍宴內出剪彩花應制:金閣妝新杏，瓊筵弄綺梅。人間都未識，天上忽先開。蝶繞香絲住，蜂憐艷粉回。今年春色早，應為剪刀催。
春日芙蓉園侍宴應制:芙蓉秦地沼，盧橘漢家園。谷轉斜盤徑，川回曲抱原。風來花自舞，春入鳥能言。侍宴瑤池夕，歸途笳吹繁。
夏日仙萼亭應制:高嶺逼星河，乘輿此日過。野含時雨潤，山雜夏雲多。睿藻光岩穴，宸襟洽薜蘿。悠然小天下，歸路滿笙歌。
奉和九月九日登慈恩寺浮屠應制:鳳剎侵雲半，虹旌倚日邊。散花多寶塔，張樂布金田。時菊芳仙醞，秋蘭動睿篇。香街稍欲晚，清蹕扈歸天。
奉和九日幸臨渭亭登高應制得歡字:令節三秋晚，重陽九日歡。仙杯還泛菊，寶饌且調蘭。御氣雲霄近，乘高宇宙寬。今朝萬壽引，宜向曲中彈。
奉和聖制閏九月九日登莊嚴總持二寺閣:閏月再重陽，仙輿歷寶坊。帝歌雲稍白，御酒菊猶黃。風鐸喧行漏，天花拂舞行。豫游多景福，梵宇日生光。
麟趾殿侍宴應制:北闕層城峻，西宮復道懸。乘輿歷萬戶，置酒望三川。花柳含丹日，山河入綺筵。欲知陪賞處，空外有飛煙。
上陽宮侍宴應制得林字:廣樂張前殿，重裘感聖心。砌蓂霜月盡，庭樹雪雲深。舊渥驂宸御，慈恩忝翰林。微臣一何幸，再得聽瑤琴。
幸少林寺應制:紺宇橫天室，回鑾指帝休。曙陰迎日盡，春氣抱岩流。空樂繁行漏，香煙薄彩斿。玉膏從此泛，仙馭接浮丘。
幸岳寺應制:暫幸珠筵地，俱憐石瀨清。泛流張翠幕，拂迥掛紅旌。雅曲龍調管，芳樽蟻泛觥。陪歡玉座晚，復得聽金聲。
扈從登封途中作:帳殿鬱崔嵬，仙游實壯哉。曉雲連幕捲，夜火雜星回。谷暗千旗出，山鳴萬乘來。扈從良可賦，終乏掞天才。
扈從登封告成頌:復道開行殿，鉤陳列禁兵。和風吹鼓角，佳氣動旗旌。後騎回天苑，前山入御營。萬方俱下拜，相與樂升平。
松山嶺應制:翼翼高旌轉，鏘鏘鳳輦飛。塵銷清蹕路，雲濕從臣衣。白羽搖丹壑，天營逼翠微。芳聲耀今古，四海警宸威。
緱山廟:王子賓仙去，飄颻笙鶴飛。徒聞滄海變，不見白雲歸。天路何其遠，人間此會稀。空歌日雲幕，霜月漸微微。
奉和梁王宴龍泓應教得微字:水府淪幽壑，星軺下紫微。鳥驚司僕馭，花落侍臣衣。芳樹搖春晚，晴雲繞座飛。淮王正留客，不醉莫言歸。
壽陽王花燭圖一作沈佺期詩:仙媛乘龍日，天孫捧雁來。可憐桃李樹，更繞鳳凰台。燭照香車入，花臨寶扇開。莫令銀箭曉，為盡合歡杯。
江南曲:妾住越城南，離居不自堪。採花驚曙鳥，摘葉喂春蠶。懶結茱萸帶，愁安玳瑁簪。待君消瘦盡，日暮碧江潭。
牛女一作沈佺期詩:粉席秋期緩，針樓別怨多。奔龍爭渡月，飛鵲亂填河。失喜先臨鏡，含羞未解羅。誰能留夜色，來夕倍還梭。
冬夜寓直麟閣一作王維詩:直事披三省，重關閉七門。廣庭憐雪凈，深屋喜爐溫。月幌花虛馥，風窗竹暗喧。東山白雲意，茲夕寄琴尊。
登禪定寺閣一作登總持寺閣:梵宇出三天，登臨望八川。開襟坐霄漢，揮手拂雲煙。函谷青山外，昆池落日邊。東京楊柳陌，少別已經年。
陸渾山莊:歸來物外情，負杖閱岩耕。源水看花入，幽林採藥行。野人相問姓，山鳥自呼名。去去獨吾樂，無然愧此生。
藍田山莊:宦游非吏隱，心事好幽偏。考室先依地，為農且用天。輞川朝伐木，藍水暮澆田。獨與秦山老，相歡春酒前。
春日山家一作春泉洗藥:今日游何處，春泉洗藥歸。悠然紫芝曲，晝掩白雲扉。魚樂偏尋藻，人閑屢採薇。丘中無俗事，身世兩相違。
春日宴宋主簿山亭得寒字:公子正邀歡，林亭春未蘭。攀岩踐苔易，迷路出花難。窗覆垂楊暖，階侵瀑水寒。帝城歸路直，留興接鵷鸞。
江亭晚望:浩渺浸雲根，煙嵐出遠村。鳥歸沙有跡，帆過浪無痕。望水知柔性，看山欲斷魂。縱情猶未已，回馬欲黃昏。
秋晚游普耀寺:薄暮曲江頭，仁祠暫可留。山形無隱霽，野色遍呈秋。荷覆香泉密，藤緣寶樹幽。平生厭塵事，過此忽悠悠。
答李司戶夔:遠方來下客，輶軒攝使臣。弄琴宜在夜，傾酒貴逢春。駟馬留孤館，雙魚贈故人。明朝散雲雨，遙仰德為鄰。
寄天台司馬道士:卧來生白發，覽鏡忽成絲。遠愧餐霞子，童顏且自持。舊游惜疏曠，微尚日磷緇。不寄西山藥，何由東海期。
使往天平軍馬約與陳子昂新鄉為期，及還而不相遇:入衛期之子，吁嗟不少留。情人去何處，淇水日悠悠。恆碣青雲斷，衡漳白露秋。知君心許國，不是愛封侯。
過函谷關:二百四十載，海內何紛紛。六國兵同合，七雄勢未分。從成拒秦帝，策決問蘇君。雞鳴將狗盜，論德不論勛。
送朔方何侍郎:聞道雲中使，乘驄往復還。河兵守陽月，塞虜失陰山。拜職嘗隨驃，銘功不讓班。旋聞受降日，歌舞入蕭關。
送田道士使蜀投龍:風馭忽泠然，雲台路幾千。蜀門峰勢斷，巴字水形連。人隔壺中地，龍游洞里天。贈言回馭日，圖畫彼山川。
送許州宋司馬赴任:潁郡水東流，荀陳兄弟游。偏傷茲日遠，獨向聚星州。河潤在明德，人康非外求。當聞力為政，遙慰我心愁。
送趙司馬赴蜀州:餞子西南望，煙綿劍道微。橋寒金雁落，林曙碧雞飛。職拜輿方遠，仙成履會歸。定知和氏璧，遙掩玉輪輝。
送永昌蕭贊府:柳變曲江頭，送君函谷游。弄琴寬別意，酌醴醉春愁。戀本亦何極，贈言微所求。莫令金谷水，不入故園流。
送李侍御:行李戀庭闈，乘軺振彩衣。南登指吳服，北走出秦畿。去國夏雲斷，還鄉秋雁飛。旋聞郡計入，更有使臣歸。
餞湖州薛司馬:別駕促嚴程，離筵多故情。交深季作友，義重伯為兄。鎮靜移吳俗，風流在漢京。會看陳仲舉，從此拜公卿。
送杜審言:卧病人事絕，嗟君萬里行。河橋不相送，江樹遠含情。別路追孫楚，維舟弔屈平。可惜龍泉劍，流落在豐城。
送武進鄭明府:弦歌試宰日，城闕賞心違。北謝蒼龍去，南隨黃鵠飛。夏雲海中出，吳山江上微。甿謠豈雲遠，從此慶緇衣。
送姚侍御出使江東:帝憂河朔郡，南發海陵倉。坐嘆青春別，逶迤碧水長。飲冰朝受命，衣錦晝還鄉。為問東山桂，無人何自芳。
留別之望舍弟:同氣有三人，分飛在此晨。西馳巴嶺徼，東去洛陽濱。強飲離前酒，終傷別後神。誰憐散花萼，獨赴日南春。
漢江宴別:漢廣不分天，舟移杳若仙。秋虹映晚日，江鶴弄晴煙。積水浮冠蓋，遙風逐管弦。嬉游不可極，留恨此山川。
晚泊湘江:五嶺恓惶客，三湘憔悴顏。況復秋雨霽，表裡見衡山。路逐鵬南轉，心依雁北還。唯餘望鄉淚，更染竹成斑。
過蠻洞:越嶺千重合，蠻溪十里斜。竹迷樵子徑，萍匝釣人家。林暗交楓葉，園香覆橘花。誰憐在荒外，孤賞足雲霞。
經梧州:南國無霜霰，連年見物華。青林暗換葉，紅蕊續開花。春去聞山鳥，秋來見海槎。流芳雖可悅，會自泣長沙。
渡吳江別王長史:倚棹望茲川，銷魂獨黯然。鄉連江北樹，雲斷日南天。劍別龍初沒，書成雁不傳。離舟意無限，催渡復催年。
泛鏡湖南溪:乘興入幽棲，舟行日向低。岩花候冬發，谷鳥作春啼。沓嶂開天小，叢篁夾路迷。猶聞可憐處，更在若邪溪。
途中寒食題黃梅臨江驛寄崔融:馬上逢寒食，愁中屬暮春。可憐江浦望，不見洛陽人。北極懷明主，南溟作逐臣。故園腸斷處，日夜柳條新。
游韶州廣界寺:影殿臨丹壑，香台隱翠霞。巢飛銜象鳥，砌蹋雨空花。寶鐸搖初霽，金池映晚沙。莫愁歸路遠，門外有三車。
宿清遠峽山寺:香岫懸金剎，飛泉屆石門。空山唯習靜，中夜寂無喧。說法初聞鳥，看心欲定猿。寥寥隔塵市，何異武陵源。
題大庾嶺北驛:陽月南飛雁，傳聞至此回。我行殊未已，何日復歸來。江靜潮初落，林昏瘴不開。明朝望鄉處，應見隴頭梅。
度大庾嶺:度嶺方辭國，停軺一望家。魂隨南翥鳥，淚盡北枝花。山雨初含霽，江雲欲變霞。但令歸有日，不敢恨長沙。
端州別袁侍郎:合浦途未極，端溪行暫臨。淚來空泣臉，愁至不知心。客醉山月靜，猿啼江樹深。明朝共分手，之子愛千金。
過史正議宅:舊交此零落，雨泣訪遺塵。劍幾傳好事，池台傷故人。國香蘭已歇，里樹橘猶新。不見吳中隱，空餘江海濱。
梁宣王輓詞三首:貴藩堯母族，外戚漢家親。業重興王際，功高復闢辰。愛賢唯報國，樂善不防身。今日衣冠送，空傷置醴人。金精何日閉，玉匣此時開。東望連吾子，南瞻近帝台。地形龜食報，墳土燕銜來。可嘆虞歌夕，紛紛騎吹回。像設千年在，平生萬事違。彩旌翻葆吹，圭翣奠靈衣。壟日寒無影，郊雲凍不飛。君王留此地，駟馬欲何歸。
魯忠王輓詞三首:同盟會五月，歸葬出三條。日慘咸陽樹，天寒渭水橋。稍看朱鷺轉，尚識紫騮驕。寂寂泉台恨，從茲罷玉簫。邦家錫寵光，存沒貴忠良。遂裂山河地，追尊父子王。人悲槐里月，馬踏槿原霜。別向天京北，悠悠此路長。樹羽迎朝日，撞鐘望早霞。故人悲宿草，中使慘晨笳。氣有沖天劍，星無犯鬥槎。唯餘孔公宅，長接魯王家。
範陽王輓詞二首:賢相稱邦傑，清流舉代推。公才掩諸夏，文體變當時。賓弔翻成鶴，人亡惜喻龜。洛陽今紙貴，猶寫太沖詞。贈秩徽章洽，求書秘草成。客隨朝露盡，人逐夜舟驚。蒿裡衣冠送，松門印綬迎。誰知楊伯起，今日重哀榮。
故趙王屬贈黃門侍郎上官公輓詞二首:韋門旌舊德，班氏業前書。謫去因丞相，歸來為婕妤。周原烏相冢，越嶺雁隨車。冥漠辭昭代，空憐賦子虛。綠車隨帝子，青瑣翊宸機。昔枉朝歌騎，今虛夕拜闈。柳河凄輓曲，薤露濕靈衣。一厝窮泉閉，雙鸞遂不飛。
藥:有卉秘神仙，君臣有禮焉。忻當苦口喻，不畏入腸偏。扁鵲功成日，神農定品年。丹成如可待，雞犬自聞天。
奉和九日登慈恩寺浮圖應制:瑞塔千尋起，仙輿九日來。萸房陳寶席，菊蕊散花台。御氣鵬霄近，升高鳳野開。天歌將梵樂，空里共裴回。
送沙門泓景道俊玄奘還荊州應制:三乘歸凈域，萬騎餞通莊。就日離亭近，彌天別路長。荊南旋杖缽，渭北限津梁。何日紆真果，還來入帝鄉。
春日芙蓉園侍宴應制:年光竹里遍，春色杏間遙。煙氣籠青閣，流文蕩畫橋。飛花隨蝶舞，艷曲伴鶯嬌。今日陪歡豫，還疑陟紫霄。
詠笛:羌笛寫龍聲，長吟入夜清。關山孤月下，來向隴頭鳴。逐吹梅花落，含春柳色驚。行觀向子賦，坐憶舊鄰情。
詠鐘:既接南鄰磬，還隨北里笙。平陵通曙響，長樂警宵聲。秋至含霜動，春歸應律鳴。豈惟恆待扣，金簴有餘清。
花落一作沈佺期詩。題雲梅花落:鐵騎幾時回，金閨怨早梅。雪寒花已落，風暖葉還開。夕逐新春管，香迎小歲杯。盛時何足貴，書里報輪台。
旅宿淮陽亭口號:日暮風亭上，悠悠旅思多。故鄉臨桂水，今夜渺星河。暗草霜華發，空亭雁影過。興來誰與語，勞者自為歌。
內題賦得巫山雨一作沈佺期詩。題雲巫山高:神女向高唐，巫山下夕陽。裴回作行雨，婉戀逐荊王。電影江前落，雷聲峽外長。霽雲無處所，台館曉蒼蒼。
王昭君一作沈佺期詩:非君惜鸞殿，非妾妒娥眉。薄命由驕虜，無情是畫師。嫁來胡地日，不並漢宮時。辛苦無聊賴，何堪上馬辭。
銅雀台一作沈佺期詩:昔年分鼎地，今日望陵台。一旦雄圖盡，千秋遺令開。綺羅君不見，歌舞妾空來。恩共漳河水，東流無重回。
巫山高一作沈佺期詩:巫山峰十二，環合象昭回。俯聽琵琶峽，平看雲雨台。古槎天外落，瀑水日邊來。何忍猿啼夜，荊王枕席開。
望月有懷一作康庭芝詩，一作沈佺期詩:天使下西樓，含光萬里秋。台前似掛鏡，簾外如懸鉤。張尹將眉學，班姬取扇儔。佳期應借問，為報大刀頭。
駕出長安一作王昌齡詩:聖德超千古，皇風扇九圍。天回萬象出，駕動六龍飛。淑氣來黃道，祥雲覆紫微。太平多扈從，文物有光輝。
餞中書侍郎來濟一作太宗詩:曖曖去塵昏灞岸，飛飛輕蓋指河梁。雲峰衣結千重葉，雪岫花開幾樹妝。深悲黃鶴孤舟遠，獨對青山別路長。卻將分手沾襟淚，還用持添離席觴。
奉和春初幸太平公主南莊應制:青門路接鳳凰台，素滻宸游龍騎來。澗草自迎香輦合，岩花應待御筵開。文移北鬥成天象，酒遞南山作壽杯。此日侍臣將石去，共歡明主賜金回。
三陽宮侍宴應制得幽字:離宮秘苑勝瀛洲，別有仙人洞壑幽。岩邊樹色含風冷，石上泉聲帶雨秋。鳥向歌筵來度曲，雲依帳殿結為樓。微臣昔忝方明御，今日還陪八駿游。
奉和晦日幸昆明池應制:春豫靈池會，滄波帳殿開。舟凌石鯨度，槎拂鬥牛回。節晦蓂全落，春遲柳暗催。象溟看浴景，燒劫辨沉灰。鎬飲周文樂，汾歌漢武才。不愁明月盡，自有夜珠來。
奉和幸大薦福寺:香剎中天起，宸游滿路輝。乘龍太子去，駕象法王歸。殿飾金人影，窗搖玉女扉。稍迷新草木，遍識舊庭闈。水入禪心定，雲從寶思飛。欲知皇劫遠，初拂六銖衣。
奉和幸三會寺應制:六飛回玉輦，雙樹謁金仙。瑞鳥呈書字，神龍吐浴泉。凈心遙證果，睿想獨超禪。塔涌香花地，山圍日月天。梵音迎漏徹，空樂倚雲懸。今日登仁壽，長看法鏡圓。
奉和薦福寺應制:梵筵光聖邸，游豫覽巨集規。不改靈光殿，因開功德池。蓮生新步葉，桂長昔攀枝。涌塔庭中見，飛樓海上移。聞韶三月幸，觀象七星危。欲識龍歸處，朝朝雲氣隨。
奉和幸神皋亭應制:清蹕喧黃道，乘輿降紫宸。霜戈凝曉日，雲管發陽春。台古全疑漢，林餘半識秦。宴酣詩布澤，節改令行仁。昔恃山河險，今依道德淳。多慚獻嘉頌，空累屬車塵。
奉和幸長安故城未央宮應制:漢王未息戰，蕭相乃營宮。壯麗一朝盡，威靈千載空。皇明悵前跡，置酒宴群公。寒輕彩仗外，春發幔城中。樂思回斜日，歌詞繼大風。今朝天子貴，不假叔孫通。
奉和幸韋嗣立山莊侍宴應制一作李乂詩:樞掖調梅暇，林園藝槿初。入朝榮劍履，退食偶琴書。地隱東岩室，天回北鬥車。旌門臨窈窕，輦道屬扶疏。雲罕明丹壑，霜笳徹紫虛。水疑投石處，溪似釣璜餘。帝澤頒卮酒，人歡頌里閭。一承黃竹詠，長奉白茅居。
扈從登封告成頌應制:御路回中嶽，天營接下都。百靈無後至，萬國競前驅。文衛嚴清蹕，幽仙讀寶符。貝花明漢果，芝草入堯廚。濟濟衣冠會，喧喧夷夏俱。宗禋仰神理，刊木望川途。撫己貧非病，時來本不愚。願陪丹鳳輦，率舞白雲衢。
宴安樂公主宅得空字:英藩築外館，愛主出王宮。賓至星槎落，仙來月宇空。玳梁翻賀燕，金埒倚晴虹。簫奏秦台里，書開魯壁中。短歌能駐日，艷舞欲嬌風。聞有淹留處，山阿滿桂叢。
春日鄭協律山亭陪宴餞鄭卿同用樓字:潘園枕郊郭，愛客坐相求。尊酒東城外，驂騑南陌頭。池平分洛水，林缺見嵩丘。暗竹侵山徑，垂楊拂妓樓。彩雲歌處斷，遲日舞前留。此地何年別，蘭芳空自幽。
和姚給事寓直之作:清論滿朝陽，高才拜夕郎。還從避馬路，來接珥貂行。寵就黃扉日，威回白簡霜。柏台遷鳥茂，蘭署得人芳。禁靜鐘初徹，更疏漏漸長。曉河低武庫，流火度文昌。寓直恩徽重，乘秋藻翰揚。暗投空欲報，下調不成章。
和庫部李員外秋夜寓直之作:相庭貽慶遠，才子拜郎初。起草徯仙閣，焚香卧直廬。更深河欲斷，節勁柳偏疏。氣耿凌雲筆，心搖待漏車。叨榮廁儔侶，省己恧空虛。徒斐陽春和，難參麗曲餘。
酬李丹徒見贈之作:鎮吳稱奧里，試劇仰通才。近挹人披霧，遙聞境震雷。一朝逢解榻，累日共銜杯。連轡登山盡，浮舟望海回。以予慚拙宦，期子遇良媒。贈曲南鳧斷，徵途北雁催。更憐江上月，還入鏡中開。
使過襄陽登鳳林寺閣:香閣臨清漢，丹梯隱翠微。林篁天際密，人世谷中違。苔石銜仙洞，蓮舟泊釣磯。山雲浮棟起，江雨入庭飛。信美雖南國，嚴程限北歸。幽尋不可再，留步惜芳菲。
宋公宅送寧諫議:宋公爰創宅，庾氏更誅茅。間出人三秀，平臨楚四郊。漢臣來絳節，荊牧動金鐃。尊溢宜城酒，笙裁曲沃匏。露荷秋變節，風柳夕鳴梢。一散陽台雨，方隨越鳥巢。
送合宮蘇明府頲:鉉府誕英規，公才天下知。謂乘羔雁族，繼入鳳凰池。赤縣求人隱，青門起路岐。翟回車少別，鳧化舄遙馳。神哭周南境，童歌渭北垂。賢哉荀奉倩，袞職佇來儀。
送楊六望赴金水:借問梁山道，。岑幾萬重。遙州刀作字，絕壁劍為峰。惜別路窮此，留歡意不從。憂來生白發，時晚愛青松。勿以西南遠，夷歌寢盛容。台階有高位，寧復久臨邛。
下桂江龍目灘:停午出灘險，輕舟容易前。峰攢入雲樹，崖噴落江泉。巨石潛山怪，深篁隱洞仙。鳥游溪寂寂，猿嘯嶺娟娟。揮袂日凡幾，我行途已千。暝投蒼梧郡，愁枕白雲眠。
入瀧州江:孤舟泛盈盈，江流日縱橫。夜雜蛟螭寢，晨披瘴癘行。潭蒸水沫起，山熱火雲生。猿躩時能嘯，鳶飛莫敢鳴。海窮南徼盡，鄉遠北魂驚。泣向文身國，悲看鑿齒氓。地偏多育蠱，風惡好相鯨。餘本岩棲客，悠哉慕玉京。厚恩嘗願答，薄宦不祈成。違隱乖求志，披荒為近名。鏡愁玄發改，心負紫芝榮。運啟中興歷，時逢外域清。只應保忠信，延促付神明。
始安秋日:桂林風景異，秋似洛陽春。晚霽江天好，分明愁殺人。捲雲山角戢角戢，碎石水磷磷。世業事黃老，妙年孤隱淪。歸歟卧滄海，何物貴吾身。
桂州黃潭舜祠:虞世巡百越，相傳葬九疑。精靈游此地，祠樹日光輝。禋祭忽群望，丹青圖二妃。神來獸率舞，仙去鳳還飛。日暝山氣落，江空潭靄微。帝鄉三萬里，乘彼白雲歸。
登粵王台:江上粵王台，登高望幾回。南溟天外合，北戶日邊開。地濕煙嘗起，山晴雨半來。冬花採盧橘，夏果摘楊梅。跡類虞翻枉，人非賈誼才。歸心不可見，白發重相催。
早發始興江口至虛氏村作:候曉逾閩嶠，乘春望越台。宿雲鵬際落，殘月蚌中開。薜荔搖青氣，桄榔翳碧苔。桂香多露裛，石響細泉回。抱葉玄猿嘯，銜花翡翠來。南中雖可悅，北思日悠哉。鬒發俄成素，丹心已作灰。何當首歸路，行剪故園萊。
發藤州:朝夕苦遄徵，孤魂長自驚。泛舟依雁渚，投館聽猿鳴。石發緣溪蔓，林衣掃地輕。雲峰刻不似，苔蘚畫難成。露裛千花氣，泉和萬籟聲。攀幽紅處歇，躋險綠中行。戀切芝蘭砌，悲纏松柏塋。丹心江北死，白發嶺南生。魑魅天邊國，窮愁海上城。勞歌意無限，今日為誰明。
游稱心寺:釋事懷三隱，清襟謁四禪。江鳴潮未落，林曉日初懸。寶葉交香雨，金沙吐細泉。望諧舟客趣，思發海人煙。顧櫪仍留馬，乘杯久棄船。未憂龜負岳，且識鳥耘田。理契都無象，心冥不寄筌。安期庶可揖，天地得齊年。
游法華寺:高岫擬耆闍，真乘引妙車。空中結樓殿，意表出雲霞。後果纏三足，前因感六牙。宴林薰寶樹，水溜滴金沙。寒谷梅猶淺，溫庭橘未華。台香紅藥亂，塔影綠篁遮。果漸輪王族，緣超梵帝家。晨行踏忍草，夜誦得靈花。江郡將何匹，天都亦未加。朝來沿泛所，應是逐仙槎。
夜渡吳松江懷古:宿帆震澤口，曉渡松江濆。棹發魚龍氣，舟沖鴻雁群。寒潮頓覺滿，暗浦稍將分。氣出海生日，光清湖起雲。水鄉盡天衛，嘆息為吳君。謀士伏劍死，至今悲所聞。
謁禹廟:夏王乘四載，茲地發金符。峻命終不易，報功疇敢渝。先驅總昌會，後至伏靈誅。玉帛空天下，衣冠照海隅。旋聞厭黃屋，更道出蒼梧。林表祠轉茂，山阿井詎枯。舟遷龍負壑，田變鳥芸蕪。舊物森如在，天威肅未殊。玄夷屆瑤席，玉女侍清都。奕奕扃闈邃，軒軒仗衛趨。氣青連曙海，雲白洗春湖。猿嘯有時答，禽言常自呼。靈歆異蒸糈，至樂匪笙竽。茅殿今文襲，梅梁古制無。運遙日崇麗，業盛答昭蘇。伊昔力雲盡，而今功尚敷。揆材非美箭，精享愧生芻。郡職昧為理，邦空寧自誣。下車霰已積，攝事露行濡。人隱冀多祐，曷唯沾薄軀。
游禹穴回出若邪:禹穴今朝到，邪溪此路通。著書聞太史，煉藥有仙翁。鶴往籠猶掛，龍飛劍已空。石帆搖海上，天鏡落湖中。水低寒雲白，山邊墜葉紅。歸舟何慮晚，日暮使樵風。
靈隱寺:鷲嶺鬱岧嶢，龍宮鎖寂寥。樓觀滄海日，門對浙江潮。桂子月中落，天香雲外飄。捫蘿登塔遠，刳木取泉遙。霜薄花更發，冰輕葉未凋。夙齡尚遐異，搜對滌煩囂。待入天台路，看餘度石橋。
游雲門寺:維舟探靜域，作禮事尊經。投跡一蕭散，為心自杳冥。龕依大禹穴，樓倚少微星。沓嶂圍蘭若，回溪抱竹庭。覺花塗砌白，甘露洗山青。雁塔鶱金地，虹橋轉翠屏。人天宵現景，神鬼晝潛形。理勝常虛寂，緣空自感靈。入禪從鴿繞，說法有龍聽。劫累終期滅，塵躬且未寧。搖搖不安寐，待月詠岩扃。
早發韶州:炎徼行應盡，回瞻鄉路遙。珠厓天外郡，銅柱海南標。日夜清明少，春冬霧雨饒。身經大火熱，顏入瘴江消。觸影含沙怒，逢人女草搖。露濃看菌濕，風颶覺船飄。直御魑將魅，寧論鴟與鴞。虞翻思報國，許靖願歸朝。綠樹秦京道，青雲洛水橋。故園長在目，魂去不須招。
早入清遠峽一作下桂江龍目灘:傳聞峽山好，旭日棹前沂。雨色搖丹嶂，泉聲聒翠微。兩岩天作帶，萬壑樹披衣。秋菊迎霜序，春藤礙日輝。翳潭花似織，緣嶺竹成圍。寂歷環沙浦，蔥蘢轉石圻。露餘江未熱，風落瘴初稀。猿飲排虛上，禽驚掠水飛。榜童夷唱合，樵女越吟歸。良候斯為美，邊愁自有違。誰言望鄉國，流涕失芳菲。
發端州初入西江:問我將何去，清晨溯越溪。翠微懸宿雨，丹壑飲晴霓。樹影捎雲密，藤陰覆水低。潮回出浦駛，洲轉望鄉迷。人意長懷北，江行日向西。破顏看鵲喜，拭淚聽猿啼。骨肉初分愛，親朋忽解攜。路遙魂欲斷，身辱理能齊。疇日三山意，於茲萬緒暌。金陵有仙館，即事尋丹梯。
渡漢江:嶺外音書斷，經冬復歷春。近鄉情更怯，不敢問來人。
嵩山夜還:家住嵩山下，好採舊山薇。自省游泉石，何曾不夜歸。
湖中別鑒上人:願與道林近，在意逍遙篇。自有靈佳寺，何用沃洲禪。
題鑒上人房二首:落花雙樹積，芳草一庭春。玩之堪興異，何必見幽人。晚入應真理，經行尚未回。房中無俗物，林下有青苔。
答田徵君:山游杳何處，遲回伊洛間。歸寢忽成夢，宛在嵩丘山。
傷曹娘二首:鳳飛樓伎絕，鸞死鏡台空。獨憐脂粉氣，猶著舞衣中。河伯憐嬌態，馮夷要姝妓。寄言游戲人，莫弄黃河水。
河陽一作傷曹娘:昔日河陽縣，氛氳香氣多。曹娘嬌態盡，春樹不堪過。
燕巢軍幕:非關憐翠幕，不是厭朱樓。故來呈燕頷，報道欲封侯。
苑中遇雪應制:紫禁仙輿詰旦來，青旂遙倚望春台。不知庭霰今朝落，疑是林花昨夜開。
送司馬道士游天台:羽客笙歌此地違，離筵數處白雲飛。蓬萊闕下長相憶，桐柏山頭去不歸。
登逍遙樓:逍遙樓上望鄉關，綠水泓澄雲霧間。北去衡陽二千里，無因雁足系書還。
奉和春日玩雪應制:北闕彤雲掩曙霞，東風吹雪舞山家。瓊章定少千人和，銀樹長芳六齣花。
傷曹娘二首:可憐冥漠去何之，獨立豐茸無見期。君看水上芙蓉色，恰似生前歌舞時。前溪妙舞今應盡，子夜新歌遂不傳。無復綺羅嬌白日，直將珠玉閉黃泉。
郡宅中齋:郡宅枕層嶺，春湖繞芳甸。雲甍出萬家，卧覽皆已遍。漁商汗成雨，廨邑明若練。越俗鏡中行，夏祠雲表見。茲都信盤鬱，英遠常棲眄。王子事黃老，獨樂恣游衍。謝公念蒼生，同憂感推薦。靈越多秀士，運闊無由面。神理翳青山，風流滿黃捲。揆予謬承獎，自昔從纓弁。瑤水執仙羈，金閨負時選。晨趨博望苑，夜直明光殿。一朝罷台閣，萬里違鄉縣。風土足慰心，況悅年芳變。淮廩佇滋實，沂歌非所羡。訟寢歸四明，齡頹親九轉。微尚本江海，少留豈交戰。唯餘後凋色，竊比東南箭。
稱心寺:步陟招提宮，北極山海觀。千岩遞縈繞，萬壑殊悠漫。喬木轉夕陽，文軒劃清渙。泄雲多表裡，驚潮每昏旦。問予金門客，何事滄洲畔。謬以三署資，來刺百城半。人隱尚未弭，歲華豈兼玩。東山桂枝芳，明發坐盈嘆。
新年作:鄉心新歲切，天畔獨潸然。老至居人下，春歸在客先。嶺猿同旦暮，江柳共風煙。已似長沙傅，從今又幾年。
剪彩:駐想持金錯，居然作管灰。綺羅纖手制，桃李向春開。拾藻蜂初泊，銜花鳥未回。不言將巧笑，翻逐美人來。
七夕:傳道仙星媛，年年會水隅。停梭借蟋蟀，留巧付蜘蛛。去晝從雲請，歸輪佇日輸。莫言相見闊，天上日應殊。
桂州陪王都督晦日宴逍遙樓:晦節高樓望，山川一半春。意隨蓂葉盡，愁共柳條新。投刺登龍日，開懷納鳥晨。兀然心似醉，不覺有吾身。
和趙員外桂陽橋遇佳人:江雨朝飛浥細塵，陽橋花柳不勝春。金鞍白馬來從趙，玉面紅妝本姓秦。妒女猶憐鏡中發，侍兒堪感路傍人。蕩舟為樂非吾事，自嘆空閨夢寐頻。
詠省壁畫鶴:粉壁圖仙鶴，昂藏真氣多。鶱飛竟不去，當是戀恩波。
廣州朱長史座觀妓:歌舞須連夜，神仙莫放歸。參差隨暮雨，前路濕人衣。
謁二妃廟:還以金屋貴，留茲寶席尊。江鳧嘯風雨，山鬼泣朝昏。
贈嚴侍御:受脤清邊服，乘驄歷塞塵。當聞漢雪恥，羞共虜和親。
在荊州重赴嶺南:夢澤三秋日，蒼梧一片雲。還將鵷鷺羽，重入鷓鴣群。
則天皇后輓歌:象物行周禮，衣冠集漢都。誰憐事虞舜，下里泣蒼梧。
鄧國太夫人輓歌:鸞死鉛妝歇，人亡錦字空。悲端若能減，渭水亦應窮。
楊將軍輓歌:亭寒照苦月，隴暗積愁雲。今日山門樹，何處有將軍。
塞垣行一作崔融詩:疾風捲溟海，萬里揚砂礫。仰望不見天，昏昏竟朝夕。是時軍兩進，東拒復西敵。蔽山張旗鼓，間道潛鋒鏑。精騎突曉圍，奇兵襲暗壁。十月邊塞寒，四山沍陰積。雨雪雁南飛，風塵景西迫。昔我事討論，未嘗怠經籍。一朝棄筆硯，十年操矛戟。豈要黃河誓，須勒燕然石。可嗟牧羊臣，海上久為客。
送梁卿王郎中使東蕃弔冊:梁侯上卿秀，王子中台傑。贈冊綏九夷，旌旃下雙闕。西堂禮樂送，南陌軒車別。徵路入海雲，行舟溯江月。茲邦久欽化，歷載歸朝謁。皇心諒所嘉，寄爾宣風烈。
餞唐州高使君赴任:芳春桃李時，京都物華好。為岳豈不貴，所悲涉遠道。遠道不可思，宿昔夢見之。贈君雙佩刀，日夕視來期。
冀北春望一作崔液詩:迴首覽燕趙，春生兩河間。曠然萬里餘，際海不見山。雨歇青林潤，煙空綠野閑。問鄉何處所，目送白雲還。
景龍二年餘自門下平章事削階授江州員外司馬…途中言志:餘本燕趙人，秉心愚且直。群籍備所見，孤貞每自飭。徇祿期代耕，受任亦量力。幸逢休明時，朝野兩薦推。一朝趨金門，十載奉瑤墀。入掌遷固筆，出參枚馬詞。吏部既三踐，中書亦五期。進無負鼎說，退慚補袞詩。常恐嬰悔吝，不得少酬私。嗷嗷路傍子，納謗紛無已。上動明主疑，下貽大臣恥。毫發顧無累，冰壺邈自持。天道何期平，幽冤終見明。始佐廬陵郡，尋牧襄陽城。彤幃荷新寵，朱黻蒙舊榮。力薄慚任重，恩深知命輕。飭徒留前路，行子悲且慕。猶聞長樂鐘，尚辨青門樹。慈親不忍訣，昆弟默相顧。去去勿重陳，川長日雲暮。
大漠行一作胡皓詩:單於犯薊壖，驃騎略蕭邊。南山木葉飛下地，北海蓬根亂上天。科鬥連營太原道，魚麗合陣武威川。三軍遙倚仗，萬里相馳逐。旌旆悠悠靜瀚源，鼙鼓喧喧動盧谷。窮徼上幽陵，吁嗟倦寢興。馬蹄凍溜石，胡毳暖生冰。雲沙泱漭天光閉，河塞陰沉海色凝。崆峒異國誰能托，蕭索邊心常不樂。近見行人畏白龍，遙聞公主愁黃鶴。陽春半，岐路間，瑤台苑，玉門關。百花芳樹紅將歇，二月蘭皋綠未還。陣雲不散魚龍水，雨雪猶飛鴻雁山。山嶂連綿不可極，路遠辛勤夢顏色。北堂萱草不寄來，東園桃李長相憶。漢將紛紜攻戰盈，胡寇蕭條幽朔清。韓君拜節偏知遠，鄭吉驅旌坐見迎。火絕煙沉右西極，谷靜山空左北平。但使將軍能百戰，不須天子築長城。
奉和登驪山高頂寓目應制:名山何壯哉，玄覽一徘徊。御路穿林轉，旌門倚石開。煙霞肘後發，河塞掌中來。不學蓬壺遠，經年猶未回。
侍宴長寧公主東莊應制:沁園東郭外，鸞駕一游盤。水榭宜時陟，山樓向晚看。席臨天女貴，杯接近臣歡。聖藻懸宸象，微臣竊仰觀。
奉和送金城公主適西蕃應制:懷戎前策備，降女舊因修。簫鼓辭家怨，旌旃出塞愁。尚孩中念切，方遠御慈留。顧乏謀臣用，仍勞聖主憂。
幸白鹿觀應制一作鄭愔詩:御旗探紫籙，仙仗闢丹丘。捧藥芝童下，焚香桂女留。鸞歌無歲月，鶴語記春秋。臣朔真何幸，常陪漢武游。
幸梨園亭觀打球應制一作梨園亭子侍宴應制:年光陌上發，香輦禁中游。草綠鴛鴦殿，花明翡翠樓。寶杯承露酌，仙管雜風流。今日陪歡豫，皇恩不可酬。
慈恩寺九日應制:帝里重陽節，香園萬乘來。卻邪萸結佩，獻壽菊傳杯。塔類承天涌，門疑待佛開。睿詞懸日月，長得仰昭回。
折楊柳:二月風光半，三邊戍不還。年華妾自惜，楊柳為君攀。落絮縈衫袖，垂條拂髻鬟。那堪音信斷，流涕望陽關。
邊愁:九月蓬根斷，三邊草葉腓。風塵馬變色，霜雪劍生衣。客思愁陰晚，邊書驛騎歸。殷勤鳳樓上，還袂及春暉。
婕妤怨:不分君恩斷，新妝視鏡中。容華尚春日，嬌愛已秋風。枕席臨窗曉，帷屏向月空。年年後庭樹，榮落在深宮。
酬杜麟台春思:春還上林苑，花滿洛陽城。鴛衾夜凝思，龍鏡曉含情。憶夢殘燈落，離魂暗馬驚。可憐朝與暮，樓上獨盈盈。
寄天台司馬先生:聞有三元客，祈仙九轉成。人間白雲返，天上赤龍迎。尚惜金芝晚，仍攀琪樹榮。何年緱嶺上，一謝洛陽城。
唐都尉山池:曲渚颺輕舟，前溪釣晚流。雁翻蒲葉起，魚撥荇花游。金子懸湘柚，珠房折海榴。幽尋惜未已，清月半西樓。
江樓夕望:試陟江樓望，悠悠去國情。楚山霞外斷，漢水月中平。公子留遺邑，夫人有舊城。蒼蒼煙霧里，何處是咸京。
襄城即事一作江樓有懷:子牟懷魏闕，元凱滯襄城。冠蓋仍為里，沙台尚識名。山光晴後綠，江色晚來清。為問東流水，何時到玉京。
秦州薛都督輓詞:十里絳山幽，千年汾水流。碑傳門客見，劍是故人留。隴樹煙含夕，山門月照秋。古來鐘鼎盛，共盡一蒿丘。
奉和春日幸望春宮一作立春內出彩花應制:澹蕩春光滿曉空，逍遙御輦入離宮。山河眺望雲天外，臺榭參差煙霧中。庭際花飛錦繡合，枝間鳥囀管弦同。即此歡娛齊鎬宴，唯應率舞樂薰風。
奉和幸韋嗣立山莊侍宴應制:丞相登前府，尚書啟舊林。式閭明主睿，榮族聖嬪心。川狹旌門抵，岩高蔽帳臨。閑窗憑柳暗，小徑入松深。雲捲千峰色，泉和萬籟吟。蘭迎天女佩，竹礙侍臣簪。宸翰三光燭，朝榮四海欽。還嗟絕機叟，白首漢川陰。
同李員外春閨:落日啼連夜，孤燈坐徹明。捲簾雙燕入，披幌百花驚。隴上寒應晚，閨中織未成。管弦愁不意，梳洗懶無情。去歲聞西伐，今年送北徵。容顏離別盡，流恨滿長城。
襄陽早秋寄岑侍郎:江城秋氣早，旭旦坐南闈。落葉驚衰鬢，清霜換旅衣。時來矜早達，事往覺前非。體道徒推理，防身終昧微。故人金華省，肅穆秉天機。誰念江漢廣，蹉跎心事違。
贈蘇少府赴任江南餘時還京:丈夫不嘆別，達士自安卑。攬泣固無趣，銜杯空爾為。流雲春窈窕，去水暮逶迤。行舟忽東泛，歸騎亦西馳。秦地多芳草，江潭有桂枝。誰言阻遐闊，所貴在相知。
登總持寺閣:宿雨清龍界，晨暉滿鳳城。升攀重閣迥，憑覽四郊明。井邑周秦地，山河今古情。紆餘一水合，寥落五陵平。處處風煙起，欣欣草木榮。故人不可見，冠蓋滿東京。
早春邊城懷歸:大漠羽書飛，長城未解圍。山川凌玉嶂，旌節下金微。路向南庭遠，書因北雁稀。鄉關搖別思，風雪散戎衣。歲盡仍為客，春還尚未歸。明年徵騎返，歌舞及芳菲。
至桃林塞作:去國未千里，離家已再旬。丹心恆戀闕，白首更辭親。懷璧常貽訓，捐金詎得鄰。抱冤非忤物，罹謗豈由人。不濫辭終辨，無瑕理竟伸。黻還中省舊，符與外台新。塞上同遷客，江潭異逐臣。淚垂非屬峴，腸斷固由秦。歲月行遒盡，山川難重陳。始知亭伯去，還是拙謀身。
襄陽作:廟堂初解印，郡邸忽腰章。按節巡河右，鳴騶入漢陽。城臨南峴出，樹繞北津長。好學風猶扇，誇才俗未忘。江山跨七澤，煙雨接三湘。蛟浦菱荷凈，漁舟橘柚香。醉中求習氏，夢里憶襄王。宅壞仍思鳳，碑存更憶羊。下車慚政美，閉閣幸時康。多謝南徵術，於今尚不亡。
喜入長安:雲日能催曉，風光不惜年。賴逢徵客盡，歸在落花前。
奉和幸韋嗣立山莊應制:竹徑桃源本出塵，松軒茅棟別驚新。御蹕何須林下駐，山公不是俗中人。
踏歌詞二首:彩女迎金屋，仙姬出畫堂。鴛鴦裁錦袖，翡翠貼花黃。歌響舞分行，艷色動流光。庭際花微落，樓前漢已橫。金台催夜盡，羅袖佛寒輕。樂笑暢歡情，未半著天明。
代春閨:江南日暖鴻始來，柳條初碧葉半開。玉關遙遙戍未回，金閨日夕生綠苔。寂寂春花煙色暮，檐燕雙雙落花度。青樓明鏡晝無光，紅帳羅衣徒自香。妾恨十年長獨守，君情萬里在漁陽。
上元夜六首一作夜游詩:玉漏銀壺且莫催，鐵關金鎖徹明開。誰家見月能閑坐，何處聞燈不看來。神燈佛火百輪張，刻像圖形七寶裝。影里如聞金口說，空中似散玉毫光。今年春色勝常年，此夜風光最可憐。鳷鵲樓前新月滿，鳳凰臺上寶燈燃。金勒銀鞍控紫騮，玉輪珠幰駕青牛。驂驔始散東城曲，倏忽還來南陌頭。公子王孫意氣驕，不論相識也相邀。最憐長袖風前弱，更賞新弦暗裡調。星移漢轉月將微，露灑煙飄燈漸稀。猶惜路傍歌舞處，躊躕相顧不能歸。
冀北春望一作崔湜詩:迴首覽燕趙，春生兩河間。曠然餘萬里，際海不見山。雨歇青林潤，煙空綠野閑。問鄉無處所，目送白雲關
擬古神女宛轉歌二首一作郎大家詩:風已清，月朗琴復明。掩抑悲千態，殷勤是一聲。歌宛轉，宛轉和更長。願為雙鴻鵠，比翼共翱翔。日已暮，長檐鳥應度。此時望君君不來，此時思君君不顧。歌宛轉，宛轉那能異棲宿。願為形與影，出入恆相逐。
望韓公堆:韓公堆上望秦川，渺渺關山西接連。孤客一身千裡外，未知歸日是何年。
倬彼我系:倬彼我系，出自有周。分疆錫社，派別支流。居衛仕宋，臣嬴相劉。乃武乃文，或公或侯。晉歷崩坼，衣冠擾弊。粵自太原，播徂江澨。禮喪賢隱，時屯道閉。王室如毀，生人多殪。伊我有器，思逢其主。自東施西，擇木開宇。田彼河曲，家乎汾浦。天未厭亂，吾將誰輔。伊我祖德，思濟九埏。不常厥所，於茲五遷。欲及時也，夫豈願焉。其位雖屈，其言則傳。爰述帝制，大搜王道。曰天曰人，是祖是考。禮樂咸苦，詩書具草。貽厥孫謀，永為家寶。伊餘小子，信慚明哲。彼網有條，彼車有轍。思屏人事，克終前烈。於嗟代網，卒餘來紲。來紲伊何，謂餘曰仕。我瞻先達，三十方起。夫豈不懷，高山仰止。願言毓德，啜菽飲水。有鳥反哺，其聲嗷嗷。言念舊德，憂心忉忉。今我不養，歲月其滔。黽俯從役，豈敢告勞。從役伊何，薄求卑位。告勞伊何，來參卿事。名存實爽，負信愆義。靜言遐思，中心是愧。
上巳浮江宴韻得址字:披觀玉京路，駐賞金台址。逸興懷九仙，良辰傾四美。松吟白雲際，桂馥青溪里。別有江海心，日暮情何已。
春日宴樂游園賦韻得接字:帝里寒光盡，神皋春望浹。梅郊落晚英，柳甸驚初葉。流水抽奇弄，崩雲灑芳牒。清尊湛不空，暫喜平生接。
山亭夜宴:桂宇幽襟積，山亭涼夜永。森沉野徑寒，肅穆岩扉靜。竹晦南汀色，荷翻北潭影。清興殊示闌，林端照初景。
詠風:肅肅涼景生，加我林壑清。驅煙尋澗戶，捲霧出山楹。去來固無跡，動息如有情。日落山水靜，為君起松聲。
懷仙:鶴岑有奇徑，麟洲富仙家。紫泉漱珠液，玄岩列丹葩。常希披塵網，眇然登雲車。鸞情極霄漢，鳳想疲煙霞。道存蓬瀛近，意愜朝市賒。無為坐惆悵，虛此江上華。
忽夢游仙:僕本江上客，牽跡在方內。寤寐霄漢間，居然有靈對。翕爾登霞首，依然躡雲背。電策驅龍光，煙途儼鸞態。乘月披金帔，連星解瓊珮。浮識俄易歸，真游邈難再。寥廓沉遐想，周遑奉遺誨。流俗非我鄉，何當釋塵昧。
雜曲:智瓊神女，來訪文君。蛾眉始約，羅袖初薰。歌齊曲韻，舞亂行紛。若向陽台薦枕，何啻得勝朝雲。
秋夜長:秋夜長，殊未央，月明白露澄清光，層城綺閣遙相望。遙相望，川無梁，北風受節南雁翔，崇蘭委質時菊芳。鳴環曳履出長廊，為君秋夜搗衣裳。纖羅對鳳凰，丹綺雙鴛鴦，調砧亂杵思自傷。思自傷，徵夫萬里戍他鄉。鶴關音信斷，龍門道路長。君在天一方，寒衣徒自香。
採蓮曲樂府作採蓮歸:採蓮歸，綠水芙蓉衣。秋風起浪鳧雁飛。桂棹蘭橈下長浦，羅裙玉腕輕搖櫓。葉嶼花潭極望平，江謳越吹相思苦。相思苦，佳期不可駐。塞外徵夫猶未還，江南採蓮今已暮。今已暮，採蓮花。渠今那必盡娼家。官道城南把桑葉，何如江上採蓮花。蓮花復蓮花，花葉何稠疊。葉翠本羞眉，花紅強如頰。佳人不在茲，悵望別離時。牽花憐共蒂，折藕愛連絲。故情無處所，新物從華滋。不惜西津交佩解，還羞北海雁書遲。採蓮歌有節，採蓮夜未歇。正逢浩蕩江上風，又值裴回江上月。裴回蓮浦夜相逢，吳姬越女何豐茸。共問寒江千裡外，徵客關山路幾重。
臨高臺:臨高臺，高臺迢遞絕浮埃。瑤軒綺構何崔嵬，鸞歌鳳吹清且哀。俯瞰長安道，萋萋御溝草。斜對甘泉路，蒼蒼茂陵樹。高臺四望同，帝鄉佳氣鬱蔥蔥。紫閣丹樓紛照耀，璧房錦殿相玲瓏。東彌長樂觀，西指未央宮。赤城映朝日，綠樹搖春風。旗亭百隧開新市，甲第千甍分戚里。朱輪翠蓋不勝春，疊榭層楹相對起。復有青樓大道中，繡戶文窗雕綺櫳。錦衾夜不襞，羅帷晝未空。歌屏朝掩翠，妝鏡晚窺紅。為君安寶髻，蛾眉罷花叢。塵間狹路黯將暮，雲間月色明如素。鴛鴦池上兩兩飛，鳳凰樓下雙雙度。物色正如此，佳期那不顧。銀鞍繡轂盛繁華，可憐今夜宿娼家。娼家少婦不須顰，東園桃李片時春。君看舊日高臺處，柏梁銅雀生黃塵。
滕王閣:滕王高閣臨江渚，珮玉鳴鸞罷歌舞。書棟朝飛南浦雲，珠簾暮捲西山雨。閑雲潭影日悠悠，物換星移幾度秋。閣中帝子今何在，檻外長江空自流。
江南弄:江南弄，巫山連楚夢，行雨行雲幾相送。瑤軒金谷上春時，玉童仙女無見期。紫露香煙渺難托，清風明月遙相思。遙相思，草徒綠，為聽雙飛鳳凰曲。
聖泉宴:披襟乘石磴，列籍俯春泉。蘭氣熏山酌，松聲韻野弦。影飄垂葉外，香度落花前。興洽林塘晚，重岩起夕煙。
尋道觀:芝廛光分野，蓬闕盛規模。碧壇清桂閾，丹洞肅松樞。玉笈三山記，金箱五嶽圖。蒼虯不可得，空望白雲衢。
散關晨度:關山凌旦開，石路無塵埃。白馬高譚去，青牛真氣來。重門臨巨壑，連揀起崇隈。即今揚策度，非是棄繻回。
別薛華:送送多窮路，遑遑獨問津。悲涼千里道，凄斷百年身。心事同漂泊，生涯共苦辛。無論去與住，俱是夢中人。
重別薛華:明月沉珠浦，風飄濯錦川。樓台臨絕岸，洲渚亘長天。旅泊成千里，柏遑共百年。窮途唯有淚，還望獨潸然。
游梵宇三覺寺:杏閣披青磴，雕台控紫岑。葉齊山路狹，花積野壇深。蘿幌棲禪影，松門聽梵音。遽忻陪妙躅，延賞滌煩襟。
麻平晚行:百年懷土望，千里倦游情。高低尋戍道，遠近聽泉聲。漳葉才分色，山花不辨名。羈心何處盡，風急暮猿清。
送盧主簿:窮途非所恨，虛室自相依。城闕居年滿，琴尊俗事稀。開襟方未已，分袂忽多違。東岩富松竹，歲暮幸同歸。
餞韋兵曹:徵驂臨野次，別袂慘江垂。川霽浮煙斂，山明落照移。鷹風凋晚葉，蟬露泣秋枝。亭皋分遠望，延想間雲涯。
白下驛餞唐少府:下驛窮交日，昌亭旅食年。相知何用早，懷抱即依然。浦樓低晚照，鄉路隔風煙。去去如何道，長安在日邊。
杜少府之任蜀州:城闕輔三秦，風煙望五津。與君離別意，同是宦游人。海內存知己，天涯若比鄰。無為在岐路，兒女共沾巾。
仲春郊外:東園垂柳徑，西堰落花津。物色連三月，風光絕四鄰。鳥飛村覺曙，魚戲水知春。初晴山院里，何處染囂塵。
郊興:空園歌獨酌，春日賦親居。澤蘭侵小徑，河柳覆長渠。雨去花光濕，風歸葉影疏。山人不惜醉，唯畏綠尊虛。
郊園即事:煙霞春旦賞，松竹故年心。斷山疑畫障，懸溜瀉鳴琴。草遍南亭合，花開北院深。閑居饒酒賦，隨興欲抽簪。
觀佛跡寺:蓮座神容儼，松崖聖趾餘。年長金跡淺，地久石文疏。頹華臨曲磴，傾影赴前除。共嗟陵谷遠，俄視化城虛。
山居晚眺贈王道士:金壇疏俗宇，玉洞侶仙群。花枝棲晚露，峰葉度晴雲。斜照移山影，回沙擁籀文。琴尊方待興，竹樹已迎曛。
八仙徑:柰園欣八正，松岩訪九仙。援蘿窺霧術，攀林俯雲煙。代北鸞驂至，遼西鶴騎旋。終希脫塵網，連翼下芝田。
春日還郊:閑情兼嘿語，攜杖赴岩泉。草綠縈新帶，榆青綴古錢。魚床侵岸水，鳥路入山煙。還題平子賦，花樹滿春田。
對酒春園作:投簪下山閣，攜酒對河梁。陝水牽長鏡，高花送斷香。繁鶯歌似曲，疏蝶舞成行。自然催一醉，非但閱年光。
觀內懷仙:玉架殘書隱，金壇舊跡迷。牽花尋紫澗，步葉下清溪。瓊漿猶類乳，石髓尚如泥。自能成羽翼，何必仰雲梯。
秋日別王長史:別路餘千里，深恩重百年。正悲西候日，更動北梁篇。野色籠寒霧，山光斂暮煙。終知難再奉，懷德自潸然。
上巳浮江宴韻得遙字:上巳年光促，中川興緒遙。綠齊山葉滿，紅泄片花銷。泉聲喧後澗，虹影照前橋。遽悲春望遠，江路積波潮。
長柳:晨徵犯煙磴，夕憩在雲關。晚風清近壑，新月照澄灣。郊童樵唱返，津叟釣歌還。客行無與晤，賴此釋愁顏。
銅雀妓二首:金鳳鄰銅雀，漳河望鄴城。君王無處所，臺榭若平生。舞席紛何就，歌梁儼未傾。西陵松檟冷，誰見綺羅情。妾本深宮妓，層城閉九重。君王歡愛盡，歌舞為誰容。錦衾不復襞，羅衣誰再縫。高臺西北望，流涕向青松。
羈游餞別:客心懸隴路，游子倦江乾。槿豐朝砌靜，筱密夜窗寒。琴聲銷別恨，風景駐離歡。寧覺山川遠，悠悠旅思難。
易陽早發:飭裝侵曉月，奔策候殘星。危閣尋丹障，回梁屬翠屏。雲間迷樹影，霧里失峰形。復此涼飆至，空山飛夜螢。
焦岸早行和陸四:侵星違旅館，乘月戒徵儔。復嶂迷晴色，虛岩辨暗流。猿吟山漏曉，螢散野風秋。故人渺何際，鄉關雲霧浮。
深灣夜宿:津塗臨巨壑，村宇架危岑。堰絕灘聲隱，風交樹影深。江童暮理楫，山女夜調砧。此時故鄉遠，寧知游子心。
傷裴錄事喪子:蘭階霜候早，松露穸台深。魄散珠胎沒，芳銷玉樹沉。露文晞宿草，煙照慘平林。芝焚空嘆息，流恨滿籝金。
泥谿:弭棹凌奔壑，低鞭躡峻岐。江濤出岸險，峰磴入雲危。溜急船文亂，岩斜騎影移。水煙籠翠渚，山照落丹崖。風生蘋浦葉，露泣竹潭枝。泛水雖雲美，勞歌誰復知。
三月曲水宴得煙字:彭澤官初去，河陽賦始傳。田園歸舊國，詩酒間長筵。列室窺丹洞，分樓瞰紫煙。縈回亘津渡，出沒控郊鄽。鳳琴調上客，龍轡儼群仙。松石偏宜古，藤蘿不記年。重檐交密樹，復磴擁危泉。抗石晞南嶺，乘沙眇北川。傅岩來築處，磻溪入釣前。日斜真趣遠，幽思夢涼蟬。
秋日仙游觀贈道士一作駱賓王詩:石圖分帝宇，銀牒洞靈宮。回丹縈岫空，復翠上岩櫳。霧濃金竈靜，雲暗玉壇空。野花常捧露，山葉自吟風。林泉明月在，詩酒故人同。待餘逢石髓，從爾命飛鴻。
晚留鳳州:寶雞辭舊役，仙鳳歷遺墟。去此近城闕，青山明月初。
羈春:客心千里倦，春事一朝歸。還傷北園里，重見落花飛。
林塘懷友:芳屏畫春草，仙杼織朝霞。何如山水路，對面即飛花。
山扉夜坐:抱琴開野室，攜酒對情人。林塘花月下，別似一家春。
春莊:山中蘭葉徑，城外李桃園。豈知人事靜，不覺鳥聲喧。
春游:客念紛無極，春淚倍成行。今朝花樹下，不覺戀年光。
春園:山泉兩處晚，花柳一園春。還持千日醉，共作百年人。
林泉獨飲:丘壑經塗賞，花柳遇時春。相逢今不醉，物色自輕人。
登城春望:物外山川近，晴初景靄新。芳郊花柳遍，何處不宜春。
他鄉敘興:綴葉歸煙晚，乘花落照春。邊城琴酒處，俱是越鄉人。
夜興:野煙含夕渚，山月照秋林。還將中散興，來偶步兵琴。
臨江二首:泛泛東流水，飛飛北上塵。歸驂將別棹，俱是倦游人。去驂嘶別路，歸棹隱寒洲。江皋木葉下，應想故城秋。
江亭夜月送別二首:江送巴南水，山橫塞北雲。津亭秋月夜，誰見泣離群。亂煙籠碧砌，飛月向南端。寂寂離亭掩，江山此夜寒。
別人四首:久客逢餘閏，他鄉別故人。自然堪下淚，誰忍望徵塵。江上風煙積，山幽雲霧多。送君南浦外，還望將如何。桂軺雖不駐，蘭筵幸未開。林塘風月賞，還待故人來。霜華凈天末，霧色籠江際。客子常畏人，何為久留滯。
贈李十四四首:野客思茅宇，山人愛竹林。琴尊唯待處，風月自相尋。小徑偏宜草，空庭不厭花。平生詩與酒，自得會仙家。亂竹開三徑，飛花滿四鄰。從來揚子宅，別有尚玄人。風筵調桂軫，月徑引藤杯。直當花院里，書齋望曉開。
早春野望:江曠春潮白，山長曉岫青。他鄉臨睨極，花柳映邊亭。
山中:長江悲已滯，萬里念將歸。況屬高風晚，山山黃葉飛。
冬郊行望:桂密岩花白，梨疏樹葉紅。江皋寒望盡，歸念斷徵篷。
寒夜思友三首:久別侵懷抱，他鄉變容色。月下調鳴琴，相思此何極。雲間徵思斷，月下歸愁切。鴻雁西南飛，如何故人別。朝朝翠山下，夜夜蒼江曲。復此遙相思，清尊湛芳綠。
始平晚息:觀闕長安近，江山蜀路賒。客行朝復夕，無處是鄉家。
扶風晝屆離京浸遠:帝里金莖去，扶風石柱來。山川殊未已，行路方悠哉。
普安建陰題壁:江漢深無極，梁岷不可攀。山川雲霧里，游子幾時還。
九日:九日重陽節，開門有菊花。不知來送酒，若個是陶家。
秋江送別二首:早是他鄉值早秋，江亭明月帶江流。已覺逝川傷別念，復看津樹隱離舟。歸舟歸騎儼成行，江南江北互相望。誰謂波瀾才一水，已覺山川是兩鄉。
蜀中九日:九月九日望鄉台，他席他鄉送客杯。人情已厭南中苦，鴻雁那從北地來。
寒夜懷友雜體二首:北山煙霧始茫茫，南津霜月正蒼蒼。秋深客思紛無已，復值徵鴻中夜起。復閤重樓向浦開，秋風明月度江來。故人故情懷故宴，相望相思不相見。
落花落以下詩集不載:落花落，落花紛紛漠。綠葉青跗映丹萼，與君裴回上金閣。影拂妝階玳瑁筵，香飄舞館茱萸幕。落花飛，撩亂入中帷。落花春正滿，春人歸不歸。落花度，氛氳繞高樹。落花春已繁，春人春不顧。綺閣青台靜且閑，羅袂紅巾復往還。盛年不再得，高枝難重攀。試復旦游落花里，暮宿落花間。與君落花院，臺上起雙鬟。
九日懷封元寂:九日郊原望，平野遍霜威。蘭氣添新酌，花香染別衣。九秋良會少，千里故人稀。今日龍山外，當憶雁書歸。
出境游山二首:源水終無路，山阿若有人。驅羊先動石，走兔欲投巾。洞晚秋泉冷，岩朝古樹新。峰斜連鳥翅，磴疊上魚鱗。化鶴千齡早，元龜六代春。浮雲今可駕，滄海自成塵。振翮凌霜吹，正月佇天潯。回鑣凌翠壑，飛軫控青岑。岩深靈竈沒，澗毀石渠沉。宮闕雲間近，江山物外臨。玉壇棲暮夜，珠洞結秋陰。蕭蕭離俗影，擾擾望鄉心。誰意山游好，屢傷人事侵。
河陽橋代竇郎中佳人答楊中舍:披風聽鳥長河路，臨津織女遙相妒。判知秋夕帶啼還，那及春朝攜手度。
晦日宴高氏林亭同用華字:上序披林館，中京視物華。竹窗低露葉，梅徑起風花。景落春台霧，池侵舊渚沙。綺筵歌吹晚，幕雨泛香車。
奉教追赴九成宮途中口號:委質承仙翰，祗命遄遙策。事偶從梁游，人非背淮客。長驅歷川阜，迥眺窮原澤。鬱鬱桑柘繁，油油禾黍積。雨餘林氣靜，日下山光夕。未攀叢桂岩，猶倦飄蓬承。行當奉麾蓋，慰此勞行役。
秋山望月酬李騎曹:愁客坐山隈，懷抱自悠哉。況復高秋夕，明月正裴回。亭亭出迥岫，皎皎映層台。色帶銀河滿，光含玉露開。淡雲籠影度，虛暈抱輪回。谷邃涼陰靜，山空夜響哀。寒催數雁過，風送一螢來。獨軫離居恨，遙想故人懷。
和同府李祭酒休沐田居:列位簪纓序，隱居林野躅。徇物爽全直，棲真昧均俗。若人兼吏隱，率性夷榮辱。地藉朱邸基，家在青山足。暫弭西園蓋，言事東皋粟。築室俯澗濱，開扉面岩曲。庭幽引夕霧，檐迥通晨旭。迎秋谷黍黃，含露園葵綠。勝情狎蘭杜，雅韻鏘金玉。伊我懷丘園，願心從所欲。
扈從還洛呈侍從群官:四海帝王家，兩都周漢室。觀風昔來幸，御氣今旋蹕。雷奮六合開，天行萬乘出。玄冥奉時駕，白拒參戎律。後隊咽笳簫，前驅嚴罕畢。輝光射東井，禁令橫西秩。帳殿別陽秋，旌門臨甲乙。將交洛城雨，稍遠長安日。邙鞏雲外來，咸秦霧中失。孟冬霜霰下，是月農功畢。天道向歸餘，皇情美陰騭。行存名岳禮，遞問高年疾。祝鳥既開羅，調人更張瑟。登原採謳誦，俯谷求才術。邑罕懸磬貧，山無掛瓢逸。施恩浹寰宇，展義該文質。德澤盛軒游，哀矜深禹恤。申歌地廬駭，獻壽衢尊溢。瑞色抱氤氳，寒光變蕭飋。宗枝旦奭輔，侍從王劉匹。並輯蛟龍書，同簪鳳凰筆。陶甄荷吹萬，頌漢歸明一。歡與道路長，顧隨談笑密。叨承廊廟選，謬齒夔龍弼。喜構大廈成，慚非棟隆吉。
奉使築朔方六州城率爾而作:奉詔受邊服，總徒築朔方。驅彼犬羊族，正此戎夏疆。子來多悅豫，王事寧怠遑。三旬無愆期，百雉鬱相望。雄視沙漠垂，有截北海陽。二庭已頓顙，五嶺盡來王。驅車登崇墉，顧眄凌大荒。千里何蕭條，草木自悲涼。憑軾訊古今，慨焉感興亡。漢障緣河遠，秦城入海長。顧無廟堂策，貽此中夏殃。道隱前業衰，運開今化昌。制為百王式，舉合千載防。馬牛被路隅，鋒鏑銷戰場。豈不懷賢勞，所圖在永康。王事何為者，稱代陳頌章。
早發苦竹館:合沓岩嶂深，朦朧煙霧曉。荒阡下樵客，野猿驚山鳥。開門聽潺湲，入徑尋窈窕。棲鼯抱寒木，流螢飛暗筱。早霞稍霏霏，殘月猶皎皎。行看遠星稀，漸覺游氛少。我行撫軺傳，兼得傍林沼。貪玩水石奇，不知川路渺。徒憐野心曠，詎惻浮年小。方解寵辱情，永托累塵表。
安輯嶺表事平罷歸:雲端想京縣，帝鄉如可見。天涯望越台，海路幾悠哉。六月飛鵬去，三年瑞雉來。境遙銅柱出，山險石門開。自我違瀍洛，瞻途屢揮霍。朝朝寒露多，夜夜徵衣薄。白簡承朝憲，朱方撫夷落。既弘天覆廣，且諭皇恩博。皇恩溢外區，憬俗詠來蘇。聲朔臣天子，壇場拜老夫。絳宮韜將略，黃石寢兵符。返旆收龍虎，空營集鳥烏。日落澄氛靄，憑高視襟帶。東甌抗於越，南鬥臨吳會。春色繞邊陲，飛花出荒外。卉服紛如積，長川思游客。風生丹桂晚，雲起蒼梧夕。去舳艤清江，歸軒趨紫陌。衣裳會百蠻，琛贐委重關。不學金刀使，空持寶劍還。
鷓鴣一作韋應物詩:可憐鷓鴣飛，飛向樹南枝。南枝日照暖，北枝霜露滋。露滋不堪棲，使我常夜啼。願逢雲中鶴，銜我向寥廓。願作城上烏，一年生九雛。何不舊巢住，枝弱不得去。何意道苦辛，客子常畏人。
清明日龍門游泛:晴曉國門通，都門藹將發。紛紛洛陽道，南望伊川闕。衍漾乘和風，清明送芬月。林窺二山動，水見千龕越。羅袂罥楊絲，香橈犯苔發。群心行樂未，唯恐流芳歇。
雲:大梁白雲起，氛氳殊未歇。錦文觸石來，蓋影凌天發。煙熅萬年樹，掩映三秋月。會入大風歌，從龍赴圓闕。
擬古東飛伯勞西飛燕一本題作東飛伯勞歌:傳書青鳥迎簫鳳，巫嶺荊台數通夢。誰家窈窕住園樓，五馬千金照陌頭。羅裙玉珮當軒出，點翠施紅競春日。佳人二八盛舞歌，羞將百萬呈雙蛾。庭前芳樹朝夕改，空駐妍華欲誰待。
寶劍篇:吳山開，越溪涸，三金合冶成寶鍔。淬綠水，鑒紅雲，五彩焰起光氛氳。背上銘為萬年字，胸前點作七星文。龜甲參差白虹色，轆轤宛轉黃金飾。駭犀中斷寧方利，駿馬群騑未擬直。風霜凜凜匣上清，精氣遙遙鬥間明。避災朝穿晉帝屋，逃亂夜入楚王城。一朝運偶逢大仙，虎吼龍鳴騰上天。東皇提升紫微座，西皇佩上赤城田。承平久息乾戈事，僥幸得充文武備。除災避患宜君王，益壽延齡後天地。
汾陰行:君不見昔日西京全盛時，汾陰后土親祭祠。齋宮宿寢設儲供，撞鐘鳴鼓樹羽旂。漢家五葉才且雄，賓延萬靈朝九戎。柏梁賦詩高宴罷，詔書法駕幸河東。河東太守親掃除，奉迎至尊導鑾輿。五營夾道列容衛，三河縱觀空里閭。回旌駐蹕降靈場，焚香奠醑邀百祥。金鼎發色正焜煌，靈祇煒燁攄景光。埋玉陳牲禮神畢，舉麾上馬乘輿出。彼汾這曲嘉可游，木蘭為楫桂為舟。棹歌微吟彩鷁浮，簫鼓哀鳴白雲秋。歡娛宴洽賜群後，家家復除戶牛酒。聲明動天樂無有，千秋萬歲南山壽。自從天子向秦關，玉輦金車不復還。珠簾羽扇長寂寞，鼎湖龍髯安可攀。千齡人事一朝空，四海為家此路窮。豪雄意氣今何在，壇場宮館盡蒿蓬。路逢故老長嘆息，世事回環不可測。昔時青樓對歌舞，今日黃埃聚荊棘。山川滿目淚沾衣，富貴榮華能幾時。不見只今汾水上，唯有年年秋雁飛。
中宗降誕日長寧公主滿月侍宴應制:神龍見像日，仙鳳養雛年。大火乘天正，明珠對月圓。作新金篋里，歌奏玉筐前。今日宜孫慶，還參祝壽篇。
奉和送金城公主適西蕃應制:漢帝撫戎臣，絲言命錦輪。還將弄機女，遠嫁織皮人。曲怨關山月，妝消道路塵。所嗟穠李樹，空對小榆春。
侍宴長寧公主東莊應制:別業臨青甸，鳴鸞降紫霄。長筵鵷鷺集，仙管鳳皇調。樹接南山近，煙含北渚遙。承恩咸已醉，戀賞未還鑣。
立春日侍宴內殿出剪彩花應制:早聞年欲至，剪彩學芳辰。綴綠奇能似，裁紅巧逼真。花從篋里發，葉向手中春。不與時光競，何名天上人。
奉和人日清暉閣宴群臣遇雪應制:三陽偏勝節，七日最靈辰。行慶傳芳蟻，升高綴彩人。階前蓂候月，樓上雪驚春。今日銜天造，還疑上漢津。
奉和春日游苑喜雨應制:仙蹕九成台，香筵萬壽杯。一旬初降雨，二月早聞雷。葉向朝隮密，花含宿潤開。幸承天澤豫，無使日光催。
春日侍宴幸芙蓉園應制:年光竹里遍，春色杏間遙。煙氣籠青閣，流文蕩畫橋。飛花隨蝶舞，艷曲伴鶯嬌。今日陪歡豫，還疑陟紫霄。
甘露殿侍宴應制:月宇臨丹地，雲窗網碧紗。御筵陳桂醑，天酒酌榴花。水向浮橋直，城連禁苑斜。承恩恣歡賞，歸路滿煙霞。
奉和七夕兩儀殿會宴應制:靈匹三秋會，仙期七夕過。查來人泛海，橋渡鵲填河。帝縷升銀閣，天機罷玉梭。誰言七襄詠，重入五弦歌。
奉和九月九日登慈恩寺浮圖應制:瑞塔千尋起，仙輿九日來。萸房陳寶席，菊蕊散花台。御氣鵬霄近，升高鳳野開。天歌將梵樂，空里共裴回。
閏九月九日幸總持寺登浮圖應制:閏節開重九，真游下大千。花寒仍薦菊，座晚更披蓮。剎鳳回雕輦，帆虹間彩旃。還將西梵曲，助入南薰弦。
奉和驪山高頂寓目應制:步輦陟山巔，山高入紫煙。忠臣還捧日，聖後欲捫天。迥識平陵樹，低看華岳蓮。帝鄉應不遠，空見白雲懸。
游禁苑陪幸臨渭亭遇雪應制:同雲接野煙，飛雪暗長天。拂樹添梅色，過樓助粉妍。光含班女扇，韻入楚王弦。六齣迎仙藻，千箱答瑞年。
幸白鹿觀應制:駐蹕三天路，回旃萬仞谿。真庭群帝饗，洞府百靈棲。玉酒仙壚釀，金方暗壁題。佇看青鳥入，還陟紫雲梯。
送沙門弘景道俊玄奘還荊州應制一作宋之問詩:三乘歸凈域，萬騎餞通莊。就日離亭近，彌天別路長。荊南旋杖缽，渭北限津梁。何日紆真果，還來入帝鄉。
酬和杜五弟晴朝獨坐見贈:平明坐虛館，曠望幾悠哉。宿霧分空盡，朝光度隙來。影低藤架密，香動藥闌開。未展山陽會，空留池上杯。
同賦山居七夕:明月青山夜，高天白露秋。花庭開粉席，雲岫敞針樓。石類支機影，池似泛槎流。暫驚河女鵲，終狎野人鷗。
送崔主簿赴滄州:紫陌追隨日，青門相見時。宦游從此去，離別幾年期。芳桂尊中酒，幽蘭下調詞。他鄉有明月，千里照相思。
寒食清明日早赴王門率成:游客趨梁邸，朝光入楚台。槐煙乘曉散，榆火應春開。日帶晴虹上，花隨早蝶來。雄風乘令節，餘吹拂輕灰。
和周記室從駕曉發合璧宮:濯龍春苑曙，翠鳳曉旗舒。野色開煙後，山光澹月餘。風長笳煙咽，川迥騎行疏。珠履陪仙駕，金聲振屬車。
和杜侍御太清台宿直旦有懷:貂冠朝彩振，烏署曉光分。欲嘯遷喬侶，先飛擲地文。庭虛麥雨潤，林靜蕙風薰。嵇駕終難仰，梁鳧且自群。
和杜學士江南初霽羈懷:大江開宿雨，徵棹下春流。霧捲晴山出，風恬晚浪收。岸花明水樹，川鳥亂沙洲。羈眺傷千里，勞歌動四愁。
晚景悵然簡二三子:楚客秋悲動，梁台夕望賒。梧桐稍下葉，山桂欲開花。氣引迎寒露，光收向晚霞。長歌白水曲，空對綠池畢。
送李邕一作送李安邑:落日荒郊外，風景正凄凄。離人席上起，徵馬路傍嘶。別酒傾壺贈，行書掩淚題。殷勤御溝水，從此各東西。
又送別:岐路方為客，芳尊暫解顏。人隨轉蓬去，春伴落梅還。白雲度汾水，黃河繞晉關。離心不可問，宿昔鬢成斑。
餞駱四二首:平生何以樂，鬥酒夜相逢。曲中驚別緒，醉里失愁容。星月懸秋漢，風霜入曙鐘。明日臨溝水，青山幾萬重。甲第驅車入，良宵秉燭游。人追竹林會，酒獻菊花秋。霜吹飄無已，星河漫不流。重嗟歡賞地，翻召別離憂。
春日游苑喜雨應詔:園樓春正歸，入苑弄芳菲。密雨迎仙步，低雲拂御衣。危花沾易落，度鳥濕難飛。膏澤登千庾，歡情遍九圍。
九日應制得歡字:令節三秋晚，重陽九日歡。仙杯還泛菊，寶饌且調蘭。御氣雲霄近，乘高宇宙寬。今朝萬壽引，宜向曲中彈。
二月奉教作:柳陌鶯初囀，梅梁燕始歸。和風泛紫若，柔露濯青薇。日艷臨花影，霞翻入浪暉。乘春重游豫，淹賞玩芳菲。
三月奉教作:銀井桐花發，金堂草色齊。韶光愛日宇，淑氣滿風蹊。蝶影將花亂，虹文向水低。芳春隨意晚，佳賞日無暌。
四月奉教作:暄籥三春謝，炎鐘九夏初。潤浮梅雨夕，涼散麥風餘。葉暗庭幃滿，花殘院錦疏。勝情多賞托，尊酒狎林箊。
五月奉教作:綠樹炎氛滿，朱樓夏景長。池含凍雨氣，山映火雲光。果院新櫻熟，花庭曙槿芳。欲逃三伏暑，還泛十旬觴。
八月奉教作:春葉秋風起，蒼葭曉露團。鶴鳴初警候，雁上欲凌寒。月鏡如開匣，雲纓似綴冠。清尊對旻序，高宴有餘歡。
九月奉教作:曲池朝下雁，幽砌夕吟蛩。葉徑蘭芳盡，花潭菊氣濃。寒催四序律，霜度九秋鐘。還當明月夜，飛蓋遠相從。
十月奉教作:白藏初送節，玄律始迎冬。林枯黃葉盡，水耗綠池空。霜待臨庭月，寒隨入牖風。別有歡娛地，歌舞應絲桐。
十一月奉教作:凝陰結暮序，嚴氣肅長飆。霜犯狐裘夕，寒侵獸火朝。冰深遙架浦，雪凍近封條。平原已從獵，日暮整還鑣。
十二月奉教作:玉燭年行盡，銅史漏猶長。池冷凝宵凍，庭寒積曙霜。蘭心未動色，梅館欲含芳。裴回臨歲晚，顧步佇春光。
馬武騎輓歌二首:五日皆休沐，三泉獨不歸。池台金闕是，尊酒玳筵非。巷靜游禽入，門閑過客稀。唯餘昔年鳳，尚繞故樓飛。昔下天津館，嘗過帝子家。夜傾金屋酒，春舞玉台花。試馬依紅埒，吹簫弄紫霞。誰言東郭路，翻枉北門車。
武三思輓歌:玉匣金為縷，銀鉤石作銘。短歌傷薤曲，長暮泣松扃。事往昏朝霧，人亡折夜星。忠賢良可惜，圖畫入丹青。
天官崔侍郎夫人吳氏輓歌:寵服當年盛，芳魂此地窮。劍飛龍匣在，人去鵲巢空。簟愴孤生竹，琴哀半死桐。唯當青史上，千載仰嬪風。
日:旦出扶桑路，遙升若木枝。雲間五色滿，霞際九光披。東陸蒼龍駕，南郊赤羽馳。傾心比葵藿，朝夕奉光曦。
月:桂滿三五夕，蓂開二八時。清輝飛鵲鑒，新影學蛾眉。皎潔臨疏牖，玲瓏鑒薄帷。願言從愛客，清夜幸同嬉。
星:蜀郡靈槎轉，豐城寶劍新。將軍臨北塞，天子入西秦。未作三台輔，寧為五老臣。今宵潁川曲，誰識聚賢人。
風:落日生蘋末，搖揚遍遠林。帶花疑鳳舞，向竹似龍吟。月動臨秋扇，松清入夜琴。若至蘭臺下，還拂楚王襟。
雲:英英大梁國，鬱鬱秘書台。碧落從龍起，青山觸石來。官名光邃古，蓋影耿輕埃。飛感高歌發，威加四海回。
煙:瑞氣凌青閣，空濛上翠微。迥浮雙闕路，遙拂九仙衣。桑柘迎寒色，松篁暗晚暉。還當紫霄上，時接彩鸞飛。
露:滴瀝明花苑，葳蕤泫竹叢。玉垂丹棘上，珠湛綠荷中。夜警千年鶴，朝零七月風。願凝仙掌內，長奉未央宮。
霧:曹公迷楚澤，漢帝出平城。涿鹿妖氛靜，丹山霽色明。類煙飛稍重，方雨散還輕。倘入非熊兆，寧思玄豹情。
雨:西北雲膚起，東南雨足來。靈童出海見，神女向台回。斜影風前合，圓文水上開。十旬無破塊，九土信康哉。
雪:瑞雪驚千里，同雲暗九霄。地疑明月夜，山似白雲朝。逐舞花光動，臨歌扇影飄。大周天闕路，今日海神朝。
山:地鎮標神秀，峨眉上翠氛。泉飛一道帶，峰出半天雲。古壁丹青色，新花綺繡紋。已開封禪所，希謁聖明君。
石:宗子維城固，將軍飲羽威。岩花鑒里發，雲葉錦中飛。入宋星初隕，過湘燕早歸。倘因持補極，寧復想支機。
野:鳳出秦郊迥，鶉飛楚塞空。蒼梧雲影去，涿鹿霧光通。草暗少原綠，花明入蜀紅。誰言版築士，猶處傅岩中。
田:貢禹懷書日，張衡作賦辰。杏花開鳳軫，菖葉布龍鱗。瑞麥兩岐秀，嘉禾同穎新。寧知帝王力，擊壤自安貧。
道:銅駝分鞏洛，劍閣低臨邛。紫徼三千里，青樓十二重。玉關塵似雪，金穴馬如龍。今日中衢上，堯尊更可逢。
海:習坎疏丹壑，朝宗合紫微。三山巨鰲涌，萬里大鵬飛。樓寫春雲色，珠含明月輝。會因添霧露，方逐眾川歸。
江:日夕三江望，靈潮萬里回。霞津錦浪雲，月浦練花開。湍似黃牛去，濤從白馬來。英靈已傑出，誰識卿雲才。
洛:九洛韶光媚，三川物候新。花明丹鳳浦，日映玉雞津。元禮期仙客，陳王睹麗人。神龜方錫瑞，綠字重來臻。
城:四塞稱天府，三河建洛都。飛雲靄層闕，白日麗南隅。獨下仙人鳳，群驚御史烏。何辭一萬里，邊徼捍匈奴。
門:奕奕彤闈下，煌煌紫禁隈。阿房萬戶列，閶闔九重開。疏廣遺榮去，於公待駟來。詎知金馬側，方朔有奇才。
市:闤闠開三市，旗亭起百尋。漸離初擊築，司馬正彈琴。細柳龍鱗映，長槐兔月陰。徒知觀衛玉，詎肯掛秦巾。
井:玉甃談仙客，銅台賞魏君。蜀都宵映火，杞國旦生雲。嚮日蓮花凈，含風李樹薰。已開千里國，還聚五星文。
宅:寂寞蓬蒿徑，喧喧湫隘廬。屢隆長者轍，時引故人車。孟母遷鄰罷，將軍辭第初。誰憐草玄處，獨對一床書。
池:彩棹浮太液，清觴醉習家。詩情對明月，雲曲拂流霞。煙散龍形凈，波含鳳影斜。安仁動秋興，魚鳥思空賒。
樓:百尺重城際，千尋大道隈。漢宮井乾起，吳國落星開。笛怨綠珠去，簫隨弄玉來。銷憂聊暇日，誰識仲宣才。
橋:烏鵲填應滿，黃公去不歸。勢疑虹始見，形似雁初飛。妙應七星制，高分半月輝。秦王空構石，仙島遠難依。
經:漢室鴻儒盛，鄒堂大義明。五千道德闡，三百禮儀成。青紫方拾芥，黃金徒滿籝。誰知懷逸辯，重席冠群英。
史:馬記天官設，班圖地里新。善談方亹亹，青簡見彬彬。方朔初聞漢，荊軻昔向秦。正辭堪載筆，終冀作良臣。
詩:都尉仙鳧遠，梁王駟馬來。扇中紈素制，機上錦紋回。天子三章傳，陳王七步才。緇衣久擅美，祖德信悠哉。
賦:布義孫卿子，登高楚屈平。銅台初下筆，樂觀正飛纓。乍有凌雲勢，時聞擲地聲。造端長體物，無復大夫名。
書:削簡龍文見，臨池鳥跡舒。河圖八卦出，洛範九疇初。垂露春光滿，崩雲骨氣餘。請君看入木，一寸乃非虛。
紙:妙跡蔡侯施，芳名左伯馳。雲飛錦綺落，花發縹紅披。舒捲隨幽顯，廉方合軌儀。莫驚反掌字，當取葛洪規。
筆:握管門庭側，含毫山水隈。霜輝簡上發，錦字夢中開。鸚鵡摛文至，麒麟絕句來。何當遇良史，左右振奇才。
硯:左思裁賦日，王充作論年。光隨錦文發，形帶石岩圓。積潤循毫思，開池小學前。君苗徒見爇，誰詠士衡篇。
墨:長安分石炭，上黨結松心。繞畫蠅初落，含滋綬更深。悲絲光易染，疊素彩還沉。別有張芝學，書池幸見臨。
劍:我有昆吾劍，求趨夫子庭。白虹時切玉，紫氣夜乾星。鍔上芙蓉動，匣中霜雪明。倚天持報國，畫地取雄名。
刀:列闢鳴鸞至，惟良佩犢旋。帶環疑寫月，引鑒似含泉。入夢華梁上，含鋒彩筆前。莫驚一百煉，特擬定三邊。
箭:漢甸初收羽，燕城忽解圍。影隨流水急，光帶落星飛。夏列三成範，堯沉九日輝。斷蛟雲夢澤，希為識忘歸。
彈:俠客持蘇合，佳游滿帝鄉。避丸深可誚，求炙遂難忘。金迸疑星落，珠沉似月光。誰知少孺子，將此見吳王。
弩:挺質本軒皇，申威振遠方。機張驚雉雊，玉彩耀星芒。高鳥行應盡，清猿坐見傷。蘇秦六百步，持此說韓王。
旗:桂影承宵月，虹輝接曙雲。縱橫齊八陣，舒捲引三軍。日薄蛟龍影，風翻鳥隼文。誰知懷勇志，蟠地幾繽紛。
旌:告善康莊側，求賢市肆中。擁麾分彩雉，持節曳丹虹。影麗天山雪，光搖朔寒風。方知美周政，抗旆賦車攻。
鼓:舜日諧鞀響，堯年韻土聲。向樓疑吹擊，震谷似雷驚。仙鶴排門起，靈鼉帶水鳴。樂雲行已奏，禮曰冀相成。
弓:桃文稱闢惡，桑質表初生。宛轉雕鞬際，依稀半月明。遙彎落雁影，虛引怯猿聲。徒切烏號思，攀龍遂不成。
琴:名士竹林隈，鳴琴寶匣開。風前中散至，月下步兵來。淮海多為室，梁岷舊作台。子期如可聽，山水響餘哀。
瑟:伏羲初製法，素女昔傳名。流水嘉魚躍，叢台舞鳳驚。嘉賓飲未極，君子娛俱並。倘入丘之戶，應知由也情。
琵琶:朱絲聞岱谷，鑠質本多端。半月分弦出，叢花拂面安。將軍曾制曲，司馬屢陪觀。本是胡中樂，希君馬上彈。
箏:蒙恬芳軌設，游楚妙彈開。新曲帳中發，清音指下來。鈿裝模六律，柱列配三才。莫聽西秦奏，箏箏有剩哀。
鐘一作宋之問詩:既接南鄰磬，還隨北里笙。平陵通曙響，長樂警宵聲。秋至含霜動，春歸應律鳴。欲知常待扣，金虛有餘清。
笛一作宋之問詩:羌笛寫龍聲，長吟入夜清。關山孤月下，來向隴頭鳴。逐吹梅花落，含春柳色驚。行觀向子賦，坐憶舊鄰情。
笙:懸匏曲沃上，孤筱汶陽隈。形寫歌鸞翼，聲隨舞鳳衰。歡娛分北里，純孝即南陔。今日虞音奏，蹌蹌鳥獸來。
歌:漢帝臨汾水，周仙去洛濱。郢中吟白雪，梁上繞飛塵。響發行雲駐，聲隨子夜新。願君聽扣角，當自識賢臣。
舞:妙伎游金谷，佳人滿石城。霞衣席上轉，花岫雪前朝。儀鳳諧清曲，回鸞應雅聲。非君一願重，誰賞素腰輕。
珠:燦爛金輿側，玲瓏玉殿隈。昆池明月滿，合浦夜光回。彩逐靈蛇轉，形隨舞鳳來。甘泉宮起罷，花媚望風台。
玉:映石先過魏，連城欲向秦。洛陽陪勝友，燕趙類佳人。方水晴虹媚，常山瑞馬新。徒為卞和識，不遇楚王珍。
金:南楚標前貢，西秦識舊城。祭天封漢嶺，擲地警孫聲。嚮日披沙凈，含風振鐸鳴。方同楊伯起，獨有四知名。
銀:思婦屏輝掩，游人燭影長。玉壺初下箭，桐井共安床。色帶長河色，光浮滿月光。靈山有珍瓮，仙闕薦君王。
錢:漢日五銖建，姬年九府流。天龍帶泉寶，地馬列金溝。趙壹囊初乏，何曾箸欲收。金門應入論，玉井冀來求。
錦:漢使巾車遠，河陽步障陳。雲浮仙石日，霞滿蜀江春。機迥迴文巧，紳兼束發新。若逢楚王貴，不作夜行人。
羅:妙舞隨裙動，行歌入扇清。蓮花依帳發，秋月鑒帷明。雲薄衣初捲，蟬飛翼轉輕。若珍三代服，同擅綺紈名。
綾:金縷通秦國，為裘指魏君。落花遙寫霧，飛鶴近圖雲。馬眼冰凌影，竹根雪霰文。何當畫秦女，煙際坐氤氳。
布:御績創羲黃，緇冠表素王。瀑飛臨碧海，火浣擅炎方。孫被登三相，劉衣闡四方。佇因舂鬥粟，來曉棣華芳。
舟:徵棹三江暮，連檣萬里回。相烏風際轉，畫鷁浪前開。羽客乘霞至，仙人弄月來。何當同傳說，特展巨川材。
車:天子馭金根，蒲輪闢四門。五神趨雪至，雙轂似雷奔。丹鳳棲金轄，非熊載寶軒。無階忝虛左，珠乘奉王言。
床:傳聞有象床，疇昔獻君王。玳瑁千金起，珊瑚七寶妝。桂筵含柏馥，蘭席拂沉香。願奉羅帷夜，長乘秋月光。
席:闢席承宣父，重筵揖戴公。桂香浮半月，蘭氣襲回風。舞拂丹霞上，歌清白雪中。佇將文綺色，舒捲帝王宮。
帷:久閉先生戶，高褰太守車。羅將翡翠合，錦逐鳳皇舒。明月彈琴夜，清風入幌初。方知決勝策，黃石受兵書。
簾:清風時入燕，紫殿幾含秋。曖曖籠鈴閣，纖纖上玉鉤。窗中翡翠動，戶外水精浮。巧作盤龍勢，長迎飛燕游。
屏:洞徹琉璃蔽，威紆屈膝回。錦中雲母列，霞上織成開。山水含春動，神仙倒景來。修身兼竭節，誰識作銘才。
被:桂友尋東閣，蘭交聚北堂。象筵分錦繡，羅薦合鴛鴦。光逸偷眠穩，王章泣恨長。孔懷欣共寢，棣萼幾含芳。
鑒:明鑒掩塵埃，含情照魏台。日中烏鵲至，花里鳳凰來。玉彩疑冰徹，金輝似月開。方知樂彥輔，自有鑒人才。
扇:翟羽舊傳名，蒲葵價不輕。花芳不滿面，羅薄詎障聲。御熱含風細，臨秋帶月明。同心如可贈，持表合歡情。
燭:兔月清光隱，龍盤畫燭新。三星花入夜，四序玉調晨。浮炷依羅幌，吹香匝綺茵。若逢燕國相，持用舉賢人。
酒:孔坐洽良儔，陳筵幾獻酬。臨風竹葉滿，湛月桂香浮。每接高陽宴，長陪河朔游。會從玄石飲，雲雨出圓丘。
蘭:虛室重招尋，忘言契斷金。英浮漢家酒，雪儷楚王琴。廣殿輕香發，高臺遠吹吟。河汾應擢秀，誰肯訪山陰。
菊:玉律三秋暮，金精九日開。榮舒洛媛浦，香泛野人懷。靃靡寒潭側，豐茸曉岸隈。黃花今日晚，無復白衣來。
竹:高簳楚江濆，嬋娟合曙氛。白花搖鳳影，青節動龍文。葉掃東南日，枝捎西北雲。誰知湘水上，流淚獨思君。
藤:吐吐依松磴，舒苗長石台。神農嘗藥罷，質子寄書來。色映蒲萄架，花分竹葉杯。金堤不見識，玉潤幾重開。
萱:屣步尋芳草，忘憂自結叢。黃英開養性，綠葉正依籠。色湛仙人露，香傳少女風。還依北堂下，曹植動文雄。
茅:楚甸供王日，衡陽入貢年。麏包青野外，鴟嘯綺楹前。堯帝成茨罷，殷湯祭雨旋。方期大君錫，不懼小巫捐。
荷:新溜滿澄陂，圓荷影若規。風來香氣遠，日落蓋陰移。魚戲排緗葉，龜浮見綠池。魏朝難接採，楚服但同披。
萍:二月虹初見，三春蟻正浮。青蘋含吹轉，紫帝帶波流。屢逐明神薦，常隨旅客游。既能甜似蜜，還繞楚王舟。
菱:鉅野韶光暮，東平春溜通。影搖江浦月，香引棹歌風。日色翻池上，潭花發鏡中。五湖多賞樂，千里望難窮。
瓜:欲識東陵味，青門五色瓜。龍蹄遠珠履，女臂動金花。六子方呈瑞，三仙實可嘉。終朝奉絺綌，謁帝佇非賒。
松:鬱鬱高岩表，森森幽澗陲。鶴棲君子樹，風拂大夫枝。百尺條陰合，千年蓋影披。歲寒終不改，勁節幸君知。
桂:未植銀宮里，寧移玉殿幽。枝生無限月，花滿自然秋。俠客條為馬，仙人葉作舟。願君期道術，攀折可淹留。
槐:暮律移寒火，春宮長舊栽。葉生馳道側，花落鳳庭隈。烈士懷忠觸，鴻儒訪業來。何當赤墀下，疏乾擬三台。
柳:楊柳鬱氤氳，金堤總翠氛。庭前花類雪，樓際葉如雲。列宿分龍影，芳池寫鳳文。短簫何以奏，攀折為思君。
桐:孤秀峰陽岑，亭亭出眾林。春光雜鳳影，秋月弄圭陰。高映龍門迥，雙依玉井深。不因將入爨，誰謂作鳴琴。
桃:獨有成蹊處，穠華發井傍。山風凝笑臉，朝露泫啼妝。隱士顏應改，仙人路漸長。還欣上林苑，千歲奉君王。
李:潘岳閑居日，王戎戲陌辰。蝶游芳徑馥，鶯囀弱枝新。葉暗青房晚，花明玉井春。方知有靈乾，特用表真人。
梨:擅美玄光側，傳芳瀚海中。鳳文疏象鬱，花影麗新豐。色對瑤池紫，甘依大谷紅。若令逢漢主，還冀識張公。
梅:大庾斂寒光，南枝獨早芳。雪含朝暝色，風引去來香。妝面回青鏡，歌塵起畫梁。若能遙止渴，何暇泛瓊漿。
橘:萬里盤根植，千秋布葉繁。既榮潘子賦，方重陸生言。玉花含霜動，金衣逐吹翻。願辭湘水曲，長茂上林園。
鳳:有鳥居丹穴，其名曰鳳凰。九苞應靈瑞，五色成文章。屢向秦樓側，頻過洛水陽。鳴岐今日見，阿閣佇來翔。
鶴:黃鶴遠聯翩，從鸞下紫煙。翱翔一萬里，來去幾千年。已憩青田側，時游丹禁前。莫言空警露，猶冀一聞天。
烏:日路朝飛急，霜台夕影寒。聯翩依月樹，迢遞繞風竿。白首何年改，青琴此夜彈。靈台如可托，千里向長安。
鵲:不分荊山抵，甘從石印飛。危巢畏風急，繞樹覺星稀。喜逐行人至，愁隨織女歸。倘游明鏡里，朝夕動光輝。
雁:春暉滿朔方，歸雁發衡陽。望月驚弦影，排雲結陣行。往還倦南北，朝夕苦風霜。寄語能鳴侶，相隨入帝鄉。
鳧:颯沓睢陽涘，浮游漢水隈。錢飛出井見，鶴引入琴哀。李陵賦詩罷，王喬曳舄來。何當歸太液，翱集動成雷。
鶯:芳樹雜花紅，群鶯亂曉空。聲分折楊吹，嬌韻落梅風。寫囀清弦里，遷喬暗木中。友生若可冀，幽谷響還通。
雉:白雉振朝聲，飛來表太平。楚郊疑鳳出，陳寶若雞鳴。童子懷仁至，中郎作賦成。冀君看飲啄，耿介獨含情。
燕:天女伺辰至，玄衣澹碧空。差池沐時雨，頡頏舞春風。相賀雕闌側，雙飛翠幕中。勿驚留爪去，猶冀誤吳宮。
雀:大廈初成日，嘉賓集杏梁。銜書表周瑞，入幕應王祥。暮宿江城裡，朝游漣水傍。願齊鴻鵠至，希逐鳳凰翔。
龍:銜燭耀幽都，含章擬鳳雛。西秦飲渭水，東洛薦河圖。帶火移星陸，升雲出鼎湖。希逢聖人步，庭闕正晨趨。
麟:漢祀應祥開，魯郊西狩回。奇音中鐘呂，成角喻英才。畫像臨仙閣，藏書入帝台。若驚能吐浦，為待鳳凰來。
象:鬱林開郡畢，維揚作貢初。萬推方演夢，惠子正焚書。執燧奔吳戰，量舟入魏墟。六牙行致遠，千葉奉高居。
馬:天馬本來東，嘶驚御史驄。蒼龍遙逐日，紫燕迥追風。明月來鞍上，浮雲落蓋中。得隨穆天子，何假唐成公。
牛:齊歌初入相，燕陣早橫功。欲向桃林下，先過梓樹下。在吳頻喘月，奔夢屢驚風。不用五丁士，如何九折通。
豹:車法肇宗周，鼷文闡大猷。還將君子變，來蘊太公籌。委質超羊鞟，飛名列虎侯。若令逢雨露，長隱南山幽。
熊:導洛宜陽右，乘春別館前。昭儀忠漢日，太傅翊周年。列射三侯滿，興師七步旋。莫言舒紫褥，猶異飲清泉。
鹿:涿鹿聞中冀，秦原闢帝畿。柰花開舊苑，萍葉藹前詩。道士乘仙日，先生折角時。方懷丈夫志，抗首別心期。
羊:絕飲懲澆俗，行驅夢逸材。仙人擁石去，童子馭車來。夜玉含星動，晨氈映雪開。莫言鴻漸力，長牧上林隈。
兔:上蔡應初擊，平風遠不稀。目隨槐葉長，形逐桂條飛。漢月澄秋色，梁園映雪輝。唯當感純孝，郛郭引兵威。
人日侍宴大明宮恩賜彩縷人勝應制:鳳城景色已含韶，人日風光倍覺饒。桂吐半輪迎此夜，蓂開七葉應今朝。魚猜水凍行猶澀，鶯喜春熙弄欲嬌。愧奉登高搖彩翰，欣逢御氣上丹霄。
奉和初春幸太平公主南莊應制景龍三年二月十一日:主家山第接雲開，天上春游動地來。羽騎參差花外轉，霓旌搖曳日邊回。還將石溜調琴曲，更取峰霞入酒盃。鸞輅已辭烏鵲渚，簫聲猶繞鳳凰台。
太平公主山亭侍宴應制景龍三年八月十三日:黃金瑞榜絳河隈，白玉仙輿紫禁來。碧樹青岑雲外聳，朱樓畫閣水中開。龍舟下瞰鮫人室，羽節高臨鳳女台。遽惜歡娛歌吹晚，揮戈更卻曜靈回。
奉和拜洛應制:七萃鑾輿動，千年瑞檢開。文如龜負出，圖似鳳銜來。殷薦三神享，明禋萬國陪。周旗黃鳥集，漢幄紫雲回。日暮鉤陳轉，清歌上帝台。
奉和幸大薦福寺應制寺即中宗舊宅:雁沼開香域，鸚林降彩旃。還窺圖鳳宇，更坐躍龍川。桂輿朝群闢，蘭宮列四禪。半空銀閣斷，分砌寶繩連。甘雨蘇燋澤，慈雲動沛篇。獨慚賢作礪，空喜福成田。
奉和幸長安故城未央宮應制:舊宮賢相築，新苑聖君來。運改城隍變，年深棟宇摧。後池無復水，前殿久成灰。莫辨祈風觀，空傳承露杯。宸心千載合，睿律九韻開。今日聯章處，猶疑上柏台。
奉和幸望春宮送朔方總管張仁亶:玉塞徵驕子，金符命老臣。三軍張武旆，萬乘餞行輪。猛氣凌玄朔，崇恩降紫宸。投醪還結士，辭第本忘身。露下鷹初擊，風高雁欲賓。方銷塞北祲，還靖漠南塵。
奉和幸三會寺應制:故台蒼頡里，新邑紫泉居。歲在開金寺，時來降玉輿。龍形雖近剎，鳥跡尚留書。竹是蒸青外，池仍點墨餘。天文光聖草，寶思合真如。謬奉千齡日，欣陪十地初。
奉和天樞成宴夷夏群僚應制:轍跡光西崦，勛庸紀北燕。何如萬方會，頌德九門前。灼灼臨黃道，迢迢入紫煙。仙盤正下露，高柱欲承天。山類叢雲起，珠疑大火懸。聲流塵作劫，業固海成田。帝澤傾堯酒，宸歌掩舜弦。欣逢下生日，還睹上皇年。
皇帝上禮撫事述懷:配極輝光遠，承天顧托隆。負圖濟多難，脫履歸成功。聖道昭永錫，邕言讓在躬。還推萬方重，咸仰四門聰。恭已忘自逸，因人體至公。垂旒滄海晏，解網法星空。雲散天五色，春還日再中。稱觴合纓弁，率舞應絲桐。凱樂深居鎬，傳歌盛飲豐。小臣濫簪筆，無以頌唐風。
奉和幸韋嗣立山莊侍宴應制:南洛師臣契，東岩王佐居。幽情遺紱冕，宸眷屬樵漁。制下峒山蹕，恩回灞水輿。松門駐旌蓋，薜幄引簪裾。石磴平黃陸，煙樓半紫虛。雲霞仙路近，琴酒俗塵疏。喬木千齡外，懸泉百丈餘。崖深經煉藥，穴古舊藏書。樹宿摶風鳥，池潛縱壑魚。寧知天子貴，尚憶武侯廬。
倡婦行:十年倡家婦，三秋邊地人。紅妝樓上歇，白發隴頭新。夜夜風霜苦，年年徵戍頻。山西長落日，塞北久無春。團扇辭恩寵，迴文贈苦辛。胡兵屢攻戰，漢使絕和親。消息如瓶井，沉浮似路塵。空餘千里月，照妾兩眉嚬。
餞薛大夫護邊:荒隅時未通，副相下臨戎。授律星芒動，分兵月暈空。犀皮擁青橐，象齒飾雕弓。決勝三河勇，長驅六郡雄。登山窺代北，屈指計遼東。佇見燕然上，抽毫頌武功。
和杜學士旅次淮口阻風:夕吹生寒浦，清淮上暝潮。迎風欲舉棹，觸浪反停橈。淼漫煙波闊，參差林岸遙。日沉丹氣斂，天敞白雲銷。水雁銜蘆葉，沙鷗隱荻苗。客行殊未已，川路幾迢迢。
送光祿劉主簿之洛:函谷雙崤右，伊川二陝東。仙舟窅將隔，芳斝暫雲同。朋席餘歡盡，文房舊侶空。他鄉千里月，岐路九秋風。背櫪嘶班馬，分洲叫斷鴻。別後青山外，相望白雲中。
送駱奉禮從軍:玉塞邊烽舉，金壇廟略申。羽書資銳筆，戎幕引英賓。劍動三軍氣，衣飄萬里塵。琴尊留別賞，風景惜離晨。笛梅含晚吹，營柳帶餘春。希君勒石返，歌舞入城闉。
王屋山第之側雜構小亭，暇日與群公同游:桂亭依絕巘，蘭榭俯回溪。綺棟魚鱗出，雕甍鳳羽棲。引泉聊漲沼，鑿磴且通蹊。席上山花落，簾前野樹低。弋林開曙景，釣渚發晴霓。狎水驚梁雁，臨風聽楚雞。復看題柳葉，彌喜蔭桐圭。
奉和杜員外扈從教閱:杪冬岩殺氣，窮紀送頹光。薄狩三農隙，大閱五戎場。菜田初起燒，蘭野正開防。夾岸虹旗轉，分朋獸罟張。燕弧帶曉月，吳劍動秋霜。原啟前禽路，山縈後騎行。雲區墜日羽，星苑斃天狼。禮振軍容肅，威宣武節揚。神心體殷祝，靈兆葉姬祥。幸陪仙駕末，欣採翰林芳。
軍師凱旋自邕州順流舟中:鳴鞞入嶂口，泛舸歷川湄。尚想江陵陣，猶疑下瀨師。岸回帆影疾，風逆鼓聲遲。萍葉沾蘭槳，林花拂桂旗。弓鳴蒼隼落，劍動白猿悲。芳樹吟羌管，幽篁入楚詞。全軍多勝策，無戰在明時。寄謝山東妙，長纓徒自欺。
夏晚九成宮呈同僚:碣館分襄野，平臺架射峰。英藩信煒燁，勝地本從容。林引梧庭鳳，泉歸竹沼龍。小軒恆共處，長阪屬相從。野席蘭琴奏，山台桂酒醲。一枰移晝景，六著盡宵鐘。枚藻清詞律，鄒談耀辯鋒。結歡良有裕，聯採愧無庸。暫悅丘中賞，還希物外蹤。風煙遠近至，魚鳥去來逢。月澗橫千丈，雲崖列萬重。樹紅山果熟，崖綠水苔濃。願以西園柳，長間北岩松。
田假限疾不獲還莊載想田園兼思親友率成短韻…贈杜幽素:游宦勞牽網，風塵久化衣。跡馳東苑路，望阻北岩扉。及此承休告，聊將狎遁肥。十旬俄委疾，三徑且殊歸。茂陵窅難即，靈台暫可依。疲痾旅城寺，延想屬郊畿。夕夢園林是，晨瞻邑里非。綠疇良已穢，清濠曠不追。野花何處落，山月幾秋輝。彼美符商政，優游絕漢機。高情物累遣，逸氣煙霞飛。樂道方無悶，懷賢獨有違。尊虛舊園酒，琴靜故人徽。夏沼蓮初發，秋田麥稍稀。何當攜手去，歲暮採芳菲。
劉侍讀見和山邸十篇重申此贈:神岳瑤池圃，仙宮玉樹林。乘時警天御，清暑滌宸襟。梁駕陪玄賞，淄庭掩翠岑。對岩龍岫出，分壑雁池深。檐迥松蘿映，窗高石鏡臨。落泉奔澗響，驚吹助猿吟。野氣迷涼燠，山花雜古今。英藩盛賓侶，勝景想招尋。踐徑披蘭葉，攀崖引桂陰。穆生時泛醴，鄒子或調琴。雉翳分場合，魚鉤向浦沉。朝游極斜景，夕宴待橫參。顧己慚鉛鍔，叨名齒玳簪。斬依朱邸館，還暢白雲心。丘壑信多美，煙霞得所欽。寓言攄宿志，竊吹簡知音。獎價逾珍石，酬文重振金。方從仁智所，攜手濯清潯。
晚秋喜雨:積陽躔首夏，隆旱屆徂秋。炎威振皇服，歊景暴神州。氣滌朝川郎，光澄夕照浮。草木委林甸，禾黍悴原疇。國懼流金眚，人深懸磬憂。紫宸競履薄，丹扆念推溝。望肅壇場祀，冤申囹圄囚。御車遷玉殿，薦菲撤瓊羞。濟窘邦儲發，蠲窮井賦優。服閑雲驥屏，冗術土龍修。睿感通三極，天誠貫六幽。夏祈良未擬，商禱詎為儔。穴蟻禎符應，山蛇毒影收。騰雲八際滿，飛雨四溟周。聚靄籠仙闕，連霏繞畫樓。旱陂仍積水，涸沼更通流。晚穗萎還結，寒苗瘁復抽。九農歡歲阜，萬宇慶時休。野洽如坻詠，途喧擊壤謳。幸聞東李道，欣奉北場游。
中秋月二首:盈缺青冥外，東風萬古吹。何人種丹桂，不長出輪枝。圓魄上寒空，皆言四海同。安知千裡外，不有雨兼風。
侍宴桃花園詠桃花應制:歲去無言忽憔悴，時來含笑吐氛氳。不能擁路迷仙客，故欲開蹊待聖君。
奉和聖制幸韋嗣立山莊應制:萬騎千官擁帝車，八龍三馬訪仙家。鳳凰原上開青壁，鸚鵡杯中弄紫霞。
游苑遇雪應制:散漫祥雲逐聖回，飄颻瑞雪繞天來。不能落後爭飛絮，故欲迎前賽早梅。
送司馬先生:蓬閣桃源兩處分，人間海上不相聞。一朝琴里悲黃鶴，何日山頭望白雲。
風:解落三秋葉，能開二月花。過江千尺浪，入竹萬竿斜。
上清暉閤遇雪:千鐘聖酒御筵披，六齣祥英亂繞枝。即此神仙對瓊圃，何須轍跡向瑤池。
石淙:羽蓋龍旗下絕冥，蘭除薜幄坐雲扃。鳥和百籟疑調管，花發千岩似畫屏。金竈浮煙朝漠漠，石床寒水夜泠泠。自然碧洞窺仙境，何必丹丘是福庭。
南海亂石山作:漲海積稽天，群山高嶪地。相傳稱亂石，圖典失其事。懸危悉可驚，大小都不類。乍將雲島極，還與星河次。上聳忽如飛，下臨仍欲墜。朝暾赩丹紫，夜魄炯青翠。穹崇霧雨蓄，幽隱靈仙閟。萬尋掛鶴巢，千丈垂猿臂。昔去景風涉，今來姑洗至。觀此得詠歌，長時想精異。
送和西蕃使:使出鳳凰池，京師陽春晚。聖朝尚邊策，詔諭兵戈偃。拜手明光殿，搖心上林苑。種落逾青羌，關山度赤阪。疆場及無事，雅歌而餐飯。寧獨錫和戎，更當封定遠。
蓬萊三殿侍宴奉敕詠終南山應制:北鬥掛城邊，南山倚殿前。雲標金闕迥，樹杪玉堂懸。半嶺通佳氣，中峰繞瑞煙。小臣持獻壽，長此戴堯天。
望春亭侍游應詔:帝出明光殿，天臨太液池。堯樽隨步輦，舜樂繞行麾。萬壽禎祥獻，三春景物滋。小臣同酌海，歌頌答無為。
宿羽亭侍宴應制:步輦千門出，離宮二月開。風光新柳報，宴賞落花催。碧水搖空閣，青山繞吹台。聖情留晚興，歌管送餘懷。
歲夜安樂公主滿月侍宴應制:戚里生昌胤，天杯宴重臣。畫樓初滿月，香殿早迎春。睿作堯君寶，孫謀梁國珍。明朝元會日，萬壽樂章陳。
奉和七夕侍宴兩儀殿應制:一年銜別怨，七夕始言歸。斂淚開星靨，微步動雲衣。天回兔欲落，河曠鵲停飛。那堪盡此夜，復往弄殘機。
大酺永昌元年:聖後乘乾日，皇明御歷辰。紫宮初啟坐，蒼璧正臨春。雷雨垂膏澤，金錢贈下人。詔酺歡賞遍，交泰睹惟新。
賦得妾薄命:草綠長門掩，苔青永巷幽。寵移新愛奪，淚落故情留。啼鳥驚殘夢，飛花攪獨愁。自憐春色罷，團扇復迎秋。
和韋承慶過義陽公主山池五首:野興城中發，朝英物外求。情懸朱紱望，契動赤泉游。海燕巢書閣，山雞舞畫樓。雨餘清晚夏，共坐北岩幽。徑轉危峰逼，橋回缺岸妨。玉泉移酒味，石髓換粳香。綰霧青絲弱，牽風紫蔓長。猶言宴樂少，別向後池塘。攜琴繞碧沙，搖筆弄青霞。杜若幽庭草，芙蓉曲沼花。宴游成野客，形勝得仙家。往往留仙步，登攀日易斜。攢石當軒倚，懸泉度牖飛。鹿麛沖妓席，鶴子曳童衣。園果嘗難遍，池蓮摘未稀。捲簾唯待月，應在醉中歸。賞玩期他日，高深愛此時。池分八水背，峰作九山疑。地靜魚偏逸，人閑鳥欲欺。青溪留別興，更與白雲期。
和晉陵陸丞早春游望一作韋應物詩:獨有宦游人，偏驚物候新。雲霞出海曙，梅柳渡江春。淑氣催黃鳥，晴光轉綠蘋。忽聞歌古調，歸思欲沾巾。
秋夜宴臨津鄭明府宅:行止皆無地，招尋獨有君。酒中堪累月，身外即浮雲。露白宵鐘徹，風清曉漏聞。坐攜餘興往，還似未離群。
和康五庭芝望月有懷:明月高秋迥，愁人獨夜看。暫將弓並曲，翻與扇俱團。霧濯清輝苦，風飄素影寒。羅衣一此鑒，頓使別離難。
登襄陽城:旅客三秋至，層城四望開。楚山橫地出，漢水接天回。冠蓋非新里，章華即舊台。習池風景異，歸路滿塵埃。
旅寓安南:交趾殊風候，寒遲暖復催。仲冬山果熟，正月野花開。積雨生昏霧，輕霜下震雷。故鄉逾萬里，客思倍從來。
春日懷歸:心是傷歸望，春歸異往年。河山鑒魏闕，桑梓憶秦川。花雜芳園鳥，風和綠野煙。更懷歡賞地，車馬洛橋邊。
代張侍御傷美人:二八泉扉掩，帷屏寵愛空。淚痕消夜燭，愁緒亂春風。巧笑人疑在，新妝曲未終。應憐脂粉氣，留著舞衣中。
送高郎中北使:北狄願和親，東京發使臣。馬銜邊地雪，衣染異方塵。歲月催行旅，恩榮變苦辛。歌鐘期重錫，拜手落花春。
都尉山亭:紫藤縈葛藟，綠刺罥薔薇。下釣看魚躍，探巢畏鳥飛。葉疏荷已晚，枝亞果新肥。勝跡都無限，只應伴月歸。
夏日過鄭七山齋:共有樽中好，言尋谷口來。薜蘿山徑入，荷芰水亭開。日氣含殘雨，雲陰送晚雷。洛陽鐘鼓至，車馬系遲回。
送崔融:君王行出將，書記遠從徵。祖帳連河闕，軍麾動洛城。旌旃朝朔氣，茄吹夜邊聲。坐覺煙塵掃，秋風古北平。
經行嵐州:北地春光晚，邊城氣候寒。往來花不發，新舊雪仍殘。水作琴中聽，山疑畫里看。自驚牽遠役，艱難促徵鞍。
重九日宴江陰:蟋蟀期歸晚，茱萸節候新。降霜青女月，送酒白衣人。高興要長壽，卑棲隔近臣。龍沙即此地，舊俗坐為鄰。
除夜有懷:故節當歌守，新年把燭迎。冬氛戀虯箭，春色候雞鳴。興盡聞壺覆，宵闌見鬥橫。還將萬億壽，更謁九重城。
晦日宴游:日晦隨蓂莢，春情著杏花。解紳宜就水，張幕會連沙。歌管風輕度，池台日半斜。更看金谷騎，爭向石崇家。
七夕:白露含明月，青霞斷絳河。天街七襄轉，閣道二神過。袨服鏘環珮，香筵拂綺羅。年年今夜盡，機杼別情多。
守歲侍宴應制:季冬除夜接新年，帝子王孫捧御筵。宮闕星河低拂樹，殿廷燈燭上薰天。彈弦奏節梅風入，對局探鉤柏酒傳。欲向正元歌萬壽，暫留歡賞寄春前。
大酺:昆陵震澤九州通，士女歡娛萬國同。伐鼓撞鐘驚海上，新妝袨服照江東。梅花落處疑殘雪，柳葉開時任好風。火德雲官逢道泰，天長地久屬年豐。
春日京中有懷:今年游寓獨游秦，愁思看春不當春。上林苑裡花徒發，細柳營前葉漫新。公子南橋應盡興，將軍西第幾留賓。寄語洛城風日道，明年春色倍還人。
扈從出長安應制:分野都畿列，時乘六御均。京師舊西幸，洛道此東巡。文物驅三統，聲名走百神。龍旗縈漏夕，鳳輦拂鉤陳。撫跡地靈台，游情皇鑒新。山追散馬日，水憶釣魚人。禹食傳中使，堯樽遍下臣。省方稱國阜，問道識風淳。歲晚天行吉，年豐景從親。歡娛包歷代，宇宙忽疑春。
春日江津游望:旅客搖邊思，春江弄晚晴。煙銷垂柳弱，霧捲落花輕。飛棹乘空下，迴流嚮日平。鳥啼移幾處，蝶舞亂相迎。忽嘆人皆濁，堤防水至清。谷王常不讓，深可戒中盈。
泛舟送鄭卿入京:帝坐蓬萊殿，恩追社稷臣。長安遙嚮日，宗伯正乘春。相宅開基地，傾都送別人。行舟縈淥水，列戟滿紅塵。酒助歡娛洽，風催景氣新。此時光乃命，誰為惜無津。
度石門山:石門千仞斷，迸水落遙空。道束懸崖半，橋欹絕澗中。仰攀人屢息，直下騎才通。泥擁奔蛇徑，雲埋伏獸叢。星躔牛鬥北，地脈象牙東。開塞隨行變，高深觸望同。江聲連驟雨，日氣抱殘虹。未改朱明律，先含白露風。堅貞深不憚，險澀諒難窮。有異登臨賞，徒為造化功。
贈崔融二十韻:十年俱薄宦，萬里各他方。雲天斷書札，風土異炎涼。太息幽蘭紫，勞歌奇樹黃。日疑懷叔度，夜似憶真長。北使從江表，東歸在洛陽。相逢慰疇昔，相對敘存亡。草深窮巷毀，竹盡故園荒。雅節君彌固，衰顏餘自傷。人事盈虛改，交游寵辱妨。雀羅爭去翟，鶴氅競尋王。思極歡娛至，朋情詎可忘。琴樽橫宴席，岩谷卧詞場。連騎追佳賞，城中及路傍。三川宿雨霽，四月晚花芳。復此開懸榻，寧唯入後堂。興酣鴝鵒舞，言洽鳳凰翔。高選俄遷職，嚴程已飭裝。撫躬銜道義，攜手戀輝光。玉振先推美，金銘舊所防。忽嗟離別易，行役共時康。
贈蘇味道:北地寒應苦，南庭戍未歸。邊聲亂羌笛，朔氣捲戎衣。雨雪關山暗，風霜草木稀。胡兵戰欲盡，虜騎獵猶肥。雁塞何時入，龍城幾度圍。據鞍雄劍動，插筆羽書飛。輿駕還京邑，朋游滿帝畿。方期來獻凱，歌舞共春輝。
和李大夫嗣真奉使存撫河東:六位乾坤動，三微歷數遷。謳歌移火德，圖讖在金天。子月開階統，房星受命年。禎符龍馬出，寶籙鳳凰傳。地即交風雨，都仍卜澗瀍。明堂唯御極，清廟乃尊先。不宰神功運，無為大象懸。八荒平物土，四海接人煙。已屬群生泰，猶言至道偏。璽書傍問俗，旌節近推賢。秩比司空位，官臨御史員。雄詞執刀筆，直諫罷樓船。國有大臣器，朝加小會筵。將行備禮樂，送別仰神仙。城闕周京轉，關河陝服連。稍觀汾水曲，俄指絳台前。姑射聊長望，平陽遂宛然。舜耕餘草木，禹鑿舊山川。昔出諸侯上，無何霸業全。中軍歸戰敵，外府絕兵權。隱隱帝鄉遠，瞻瞻肅命虔。西河偃風俗，東壁掛星躔。井邑枌榆社，陵園松柏田。榮光晴掩代，佳氣曉侵燕。雨霈鴻私滌，風行睿旨宣。煢嫠訪疾苦，屠釣採貞堅。人樂逢刑措，時康洽賞延。賜逾秦氏級，恩倍漢家錢。擁傳咸翹首，稱觴競比肩。拜迎彌道路，舞詠溢郊鄽。殺氣西衡白，窮陰北暝玄。飛霜遙渡海，殘月迥臨邊。緬邈朝廷問，周流朔塞旋。興來探馬策，俊發抱龍泉。學總八千捲，文傾三百篇。澄清得使者，作頌有人焉。莫以崇班閡，而雲勝托捐。偉材何磊落，陋質幾翩翾。江海寧為讓，巴渝轉自牽。一聞歌聖道，助曲荷陶甄。
贈蘇綰書記:知君書記本翩翩，為許從戎赴朔邊。紅粉樓中應計日，燕支山下莫經年。
渡湘江:遲日園林悲昔游，今春花鳥作邊愁。獨憐京國人南竄，不似湘江水北流。
戲贈趙使君美人:紅粉青娥映楚雲，桃花馬上石榴裙。羅敷獨向東方去，謾學他家作使君。
三婦艷:大婦裁紈素，中婦弄明璫。小婦多姿態，登樓紅粉妝。丈人且安坐，初日漸流光。
感懷:野郊愴新別，河橋非舊餞。慘日映峰沉，愁雲隨蓋轉。哀笳時斷續，悲旌乍舒捲。望望情何極，浪浪淚空泫。無復昔時人，芳春共誰遣。
守歲二首此二首一作太宗詩，後題作《除夜》。:暮景斜芳殿，年華麗綺宮。寒辭去冬雪，暖帶入春風。階馥舒梅素，盤花捲燭紅。共歡新故歲，迎送一宵中。歲陰窮暮紀，獻節啟新芳。冬盡今宵促，年開明日長。冰銷出鏡水，梅散入風香。對此歡終宴，傾壺待曙光。
昭君怨二首前首一作董初詩:新年猶尚小，那堪遠聘秦。裾衫沾馬汗，眉黛染胡塵。舉眼無相識，路逢皆異人。唯有梅將李，猶帶故鄉春。琵琶馬上彈，行路曲中難。漢月正南遠，燕山直北寒。髻鬟風拂亂，眉黛雪沾殘。斟酌紅顏改，徒勞握鏡看。
詠日:滄海十枝暉，懸圃重輪慶。蕣華發晨楹，菱彩翻朝鏡。忽遇驚風飄，自有浮雲映。更也人皆仰，無待揮戈正。
詠月:北堂未安寢，西園聊騁望。玉戶照羅幃，珠軒明綺障。別客長安道，思婦高樓上。所願君莫違，清風時可訪。
詠星:歷歷東井舍，昭昭右掖垣。雲際龍文出，池中鳥色翻。流輝下月路，墜影入河源。方知潁川集，別有太丘門。
詠風:蕭蕭度閶闔，習習下庭闈。花蝶自飄舞，蘭蕙生光輝。相烏正舉翼，退鷁已驚飛。方從列子御，更逐浮雲歸。
詠雲:帝鄉白雲起，飛蓋上天衢。帶月綺羅映，從風枝葉敷。參差過層閣，倏忽下蒼梧。因風望既遠，安得久踟躕。
詠雪:天山飛雪度，言是澆花朝。惜哉不我與，蕭索從風飄。鮮潔凌紈素，紛糅下枝條。良時竟何在，坐見容華銷。
詠露:夜色凝仙掌，晨甘下帝庭。不覺九秋至，遠向三危零。蘆渚花初白，葵園葉尚清。晞陽一灑惠，方願益滄溟。
詠霧:蒼山寂已暮，翠觀黯將沉。終南晨豹隱，巫峽夜猿吟。天寒氣不歇，景晦色方深。待訪公超市，將予赴華陰。
詠虹一作虹蜺:春暮萍生早，日落雨飛餘。橫彩分長漢，倒色媚清渠。梁前朝影出，橋上晚光舒。願逐旌旗轉，飄飄侍直廬。
詠桃一作太宗詩:禁苑春光麗，花蹊幾樹裝。綴條深淺色，點露參差光。嚮日分千笑，迎風共一香。如何仙嶺側，獨秀隱遙芳。
詠李一作太宗詩:盤根植瀛渚，交乾橫倚天。舒華光四海，捲葉蔭山川。
詠弓一作太宗詩:上弦明月半，激箭流星遠。落雁帶書驚，啼猿映枝轉。
詠琵琶一作太宗詩:半月無雙影，金花有四時。摧藏千里態，掩抑幾重悲。促節縈紅袖，清音滿翠帷。駛彈風響急，緩曲釧聲遲。空餘關隴恨，因此代相思。
經廬岳回望江州想洛川有作:龜山帝始營，龍門禹初鑿。出入經變化，俯仰憑寥廓。未若茲山功，連延並巫霍。東北疏艮象，西南距坤絡。巨集阜自鬱盤，高標復回薄。勢入柴桑渚，陰開彭蠡壑。九江杳無際，七澤紛相錯。雲雨散吳會，風波騰鄬鄀。跡隨造化久，利與乾坤博。肸蚃精氣通，紛綸潛怪作。石渠忽見踐，金房安可托。地入天子都，岩有仙人藥。二門幾迢遞，三宮何倏爚。咫尺窮杳冥，跬步皆恬漠。仙才驚羽翰，幽居靜龍蠖。明牧振雄詞，棣華殊灼灼。盛葉匡西夏，深謀贊禹亳。黃雲覆鼎飛，絳氣橫川躍。佐歷符賢運，人期茂天爵。禮樂富垂髫，詩書成舞勺。清輝靖岩電，利器騰霜鍔。游聖挹衢尊，鄰畿恭木鐸。岩仞包武侯，波瀾控文若。旋聞刈薪楚，遽睹升葵藿。稷契序揆圖，良平公輔略。重地資出守，英藩諒求瘼。豫章觀偉材，江州訪靈崿。陽岫曉氛氳，陰崖暮蕭索。潛伏屢鯨奔，雄飛更鷙搏。故園有歸夢，他山飛賞樂。帝鄉徒可游，湟澗終旅泊。景物觀淮海，雲霄望河洛。城闕紫微星，圖書玄扈閣。神功多粉繢，元氣猶斟酌。丞相下南宮，將軍趨北落。橫簪並附蟬，列鼎俱調鶴。四郊時迷路，五月先投龠。池榭宣瓊管，風花亂珠箔。舊游勞夢寐，新知無悅樂。天寒欲贈言，歲暮期交約。夜琴清玉柱，秋灰變緹幕。風雲動翰林，宮徵調文籥。言泉激為浪，思緒飛成繳。千里輝珠璣，五採含丹雘。鐘鼓旋驚鷃，瑾瑜俄抵鵲。竊價慚庸怠，叨聲逾寂寞。長望限南溟，居然翳東郭。
詠琴:昔在龍門側，誰想鳳鳴時。雕琢今為器，宮商不自持。巴人緩疏節，楚客弄繁絲。欲作高張引，翻成下調悲。
怨情:玉關芳信斷，蘭閨錦字新。愁來好自抑，念切已含嚬。虛牖風驚夢，空床月厭人。歸期倘可促，勿度柳園春。
見道邊死人一作劉元濟詩。《統簽》並入允濟詩內:凄涼徒見日，冥寞詎知年。魂兮不可問，應為直如弦。
九日登玄武山旅眺:九月九日望遙空，秋水秋天生夕風。寒雁一向南去遠，游人幾度菊花叢。
軍中行路難與駱賓王同作:君不見封狐雄虺自成群，憑深負固結妖氛。玉璽分兵徵惡少，金壇授律動將軍。將軍擁麾宣廟略，戰士橫戈靜夷落。長驅一息背銅梁，直指三危登劍閣。閣道岧嶢起戍樓，劍門遙裔俯靈丘。邛關九折無平路，江水雙源有急流。徵役無期返，他鄉歲華晚。杳杳丘陵出，蒼蒼林薄遠。途危紫蓋峰，路澀青泥阪。去去指哀牢，行行入不毛。絕壁千里險，連山四望高。中外分區宇，夷夏殊風土。交阯枕南荒，昆彌臨北戶。川原饒毒霧，谿谷多霪雨。行潦四時流，崩查千歲古。漂梗飛蓬不暫安，捫蘿引葛陟危巒。昔時聞道從軍樂，今日方知行路難。滄江綠水東流駛，炎州丹徼南中地。南中南鬥映星河，秦關秦塞阻煙波。三春邊地風光少，五月瀘川瘴癘多。朝驅疲斥候，夕息倦樵歌。向月彎繁弱，連星轉太阿。重義輕生懷一顧，東伐西徵凡幾度。夜夜朝朝斑鬢新，年年歲歲戎衣故。灞城隅，滇池水，天涯望轉積，地際行無已。徒覺炎涼節物非，不知關山千萬里。棄置勿重陳，重陳多苦辛。且悅清笳梅柳曲，詎憶芳園桃李人。絳節紅旗分日羽，丹心白刃酬明主。但令一被君王知，誰憚三邊徵戰苦。行路難，岐路幾千端。無復歸雲憑短翰，空餘望日想長安。捲六十四
奉和聖制夏日游石淙山:二室三塗光地險，均霜揆日處天中。石泉石鏡恆留月，山鳥山花競逐風。周王久謝瑤池賞，漢主懸慚玉樹宮。別有祥煙伴佳氣，能隨輕輦共蔥蔥。
故洛陽城侍宴應制:游豫停仙蹕，登臨對晚晴。川鳧連倒影，岩鳥應虛聲。野奏風成曲，山居雲作纓。今朝丘壑上，高興小蓬瀛。
春日洛陽城侍宴:南山開寶歷，北渚對芳蹊。的歷風梅度，參差露草低。堯樽臨上席，舜樂下前溪。任重由來醉，乘酣志轉迷。
秋夜望月:明月有餘鑒，羈人殊未安。桂含秋樹晚，波入夜池寒。灼灼雲枝凈，光光草露團。所思迷所在，長望獨長嘆。
夜渡江一作柳中庸詩:夜渚帶浮煙，蒼茫晦遠天。舟輕不覺動，纜急始知牽。聽草遙尋岸，聞香暗識蓮。唯看孤帆影，常似客心懸。
奉和聖制龍池篇:恭聞帝里生靈沼，應報明君鼎業新。既協翠泉光寶命，還符白水出真人。此時舜海潛龍躍，此地堯河帶馬巡。獨有前池一小雁，叨承舊惠入天津。
句:扇掩將雛曲，釵承墮馬鬟。
奉和御制璟與張說源乾曜同日上官命宴都堂賜詩應制:丞相邦之重，非賢諒不居。老臣慵且憊，何德以當諸。厚秩先為忝，崇班復此除。太常陳禮樂，中掖降簪裾。聖酒山河潤，仙文象緯舒。冒恩懷寵錫，陳力省空虛。郭隗慚無駿，馮諼愧有魚。不知周勃者，榮幸定何如。
奉和聖制同二相已下群官樂游園宴:侍飲終酺會，承恩續勝游。戴天惟慶幸，選地即殊尤。北向祗雙闕，南臨賞一丘。曲江新溜暖，上苑雜花稠。亹亹韶弦屢，戔戔賁帛周。醉歸填畛陌，榮耀接軒裘。
奉和聖制送張說巡邊:帝道薄存兵，王師尚有徵。是關司馬法，爰命總戎行。畫閫崇威信，分麾盛寵榮。聚觀方結轍，出祖遂傾城。聖酒江河潤，天詞象緯明。德風邊草偃，勝氣朔雲平。宰國推良器，為軍挹壯聲。至和常得體，不戰即亡精。以智泉寧竭，其徐海自清。遲還廟堂坐，贈別故人情。
奉和聖制答張說扈從南出雀鼠谷:秦地雄西夏，並州近北胡。禹行山啟路，舜在邑為都。忽視寒暄隔，深思險易殊。四時宗伯敘，六義宰臣鋪。徵作宮常應，星環日每紆。盛哉逢道合，良以致亨衢。
蒲津迎駕:回鑾下蒲阪，飛旆指秦京。洛上黃雲送，關中紫氣迎。霞朝看馬色，月曉聽雞鳴。防拒連山險，長橋壓水平。省方知化洽，察俗覺時清。天下長無事，空餘襟帶名。
送蘇尚書赴益州:我望風煙接，君行霰雪飛。園亭若有送，楊柳最依依。捲六十五
初春行宮侍宴應制得天字:溫液吐涓涓，跳波急應弦。簪裾承睿賞，花柳發韶年。聖酒千鐘洽，宸章七曜懸。微臣從此醉，還似夢鈞天。
單於川對雨二首:崇朝遘行雨，薄晚屯密雲。緣階起素沫，竟水聚圓文。河柳低未舉，山花落已芬。清尊久不薦，淹留遂待君。飛雨欲迎旬，浮雲已送春。還從濯枝後，來應洗兵辰。氣合龍祠外，聲過鯨海濱。伐邢知有屬，已見靜邊塵。
正月十五夜:火樹銀花合，星橋鐵鎖開。暗塵隨馬去，明月逐人來。游伎皆穠李，行歌盡落梅。金吾不禁夜，玉漏莫相催。
詠霧:氤氳起洞壑，遙裔匝平疇。乍似含龍劍，還疑映蜃樓。拂林隨雨密，度徑帶煙浮。方謝公超步，終從彥輔游。
詠虹:紆餘帶星渚，窈窕架天潯。空因壯士見，還共美人沉。逸照含良玉，神花藻瑞金。獨留長劍彩，終負昔賢心。
詠霜:金祇暮律盡，玉女暝氛歸。孕冷隨鐘徹，飄華逐劍飛。帶日浮寒影，乘風進晚威。自有貞筠質，寧將庶草腓。
詠井:玲瓏映玉檻，澄澈瀉銀床。流聲集孔雀，帶影出羵羊。桐落秋蛙散，桃舒春錦芳。帝力終何有，機心庶此忘。
詠石:濟北甄神貺，河西濯錦文。聲應天池雨，影觸岱宗雲。燕歸猶可候，羊起自成群。何當握靈髓，高枕絕囂氛。
奉和受圖溫洛應制:綠綺膺河檢，清壇俯洛濱。天旋俄制蹕，孝享屬嚴禋。陟配光三祖，懷柔洎百神。霧開中道日，雪斂屬車塵。預奉咸英奏，長歌億萬春。
使嶺南聞崔馬二御史並拜台郎:振鷺齊飛日，遷鶯遠聽聞。明光共待漏，清鑒各披雲。喜得廊廟舉，嗟為台閣分。故林懷柏悅，新幄阻蘭薰。冠去神羊影，車迎瑞雉群。遠從南鬥外，遙仰列星文。
贈封御史入台:故事推三獨，茲辰對兩闈。夕鴉共鳴舞，屈草接芳菲。盛府持清橐，殊章動繡衣。風連台閣起，霜就簡書飛。凜凜當朝色，行行滿路威。惟當擊隼去，復睹落雕歸。
始背洛城秋郊矚目奉懷臺中諸侍御:薄游忝霜署，直指戒冰心。荔浦方南紀，蘅皋暫北臨。山晴關塞斷，川暮廣城陰。場圃通圭甸，溝塍礙石林。野童來捃拾，田叟去謳吟。蟋蟀秋風起，蒹葭晚露深。帝城猶鬱鬱，徵傳幾駸駸。回憶披書地，勞歌謝所欽。
九江口南濟北接蘄春南與潯陽岸:江路一悠哉，滔滔九派來。遠潭昏似霧，前浦沸成雷。鱗介多潛育，漁商幾溯洄。風搖蜀柿下，日照楚萍開。近漱湓城曲，斜吹蠡澤隈。錫龜猶入貢，浮獸罷為災。津吏揮橈疾，郵童整傳催。歸心詎可問，為視落潮回。
和武三思於天中寺尋復禮上人之作:藩戚三雍暇，禪居二室隈。忽聞從桂苑，移步踐花台。敏學推多藝，高談屬辯才。是非寧滯著，空有掠嫌猜。五行幽機暢，三蕃妙鍵開。味同甘露灑，香似逆風來。砌古留方石，池清辨燒灰。人尋鶴洲返，月逐虎溪回。企躅瞻飛蓋，攀游想渡杯。願陪為善樂，從此去塵埃。
嵩山石淙侍宴應制:雕輿藻衛擁千官，仙洞靈溪訪九丹。隱曖源花迷近路，參差嶺竹掃危壇。重崖對聳霞文駁，瀑水交飛雨氣寒。天洛宸襟有餘興，裴回周矖駐歸鑾。
古劍篇一作寶劍篇:君不見昆吾鐵冶飛炎煙，紅光紫氣俱赫然。良工鍛煉凡幾年，鑄得寶劍名龍泉。龍泉顏色如霜雪，良工咨嗟嘆奇絕。琉璃玉匣吐蓮花，錯鏤金環映明月。正逢天下無風塵，幸得周防君子身。精光黯黯青蛇色，文章片片綠龜鱗。非直結交游俠子，亦曾親近英雄人。何言中路遭棄捐，零落漂淪古獄邊。雖復塵埋無所用，猶能夜夜氣沖天。古
塞上:塞外虜塵飛，頻年出武威。死生隨玉劍，辛苦向金微。久戍人將老，長徵馬不肥。仍聞酒泉郡，已合數重圍。
寄劉校書:俗吏三年何足論，每將榮辱在朝昏。才微易向風塵老，身賤難酬知己恩。御苑殘鶯啼落日，黃山細雨濕歸軒。迴首漢家丞相府，昨來誰得掃重門。
同徐員外除太子舍人寓直之作:太子擅元良，宮臣命偉長。除榮辭會府，直宿總書坊。露濕幽岩桂，風吹便坐桑。閣連雲一色，池帶月重光。葉死蘭無氣，荷枯水不香。遙聞秋興作，言是晉中郎。
春江曲:江水春沉沉，上有雙竹林。竹葉壞水色，郎亦壞人心。
王昭君三首:自嫁單於國，長銜漢掖悲。容顏日憔悴，有甚畫圖時。壓踐冰霜域，嗟為邊塞人。思從漠南獵，一見漢家塵。聞有南河信，傳言殺畫師。始知君念重，更肯惜峨眉。
子夜四時歌六首。春歌:陌頭楊柳枝，已被春風吹。妾心正斷絕，君懷那得知。青樓含日光，綠池起風色。贈子同心花，殷勤此何極。
子夜四時歌六首。秋歌:邀歡空佇立，望美頻回顧。何時復採菱，江中密相遇。闢惡茱萸囊，延年菊花酒。與子結綢繆，丹心此何有。
子夜四時歌六首。冬歌:北極嚴氣升，南至溫風謝。調絲競短歌，拂枕憐長夜。帷橫雙翡翠，被捲兩鴛鴦。婉態不自得，宛轉君王床。
二月樂游詩:二月芳游始，開軒望曉池。綠蘭日吐葉，紅蕊向盈枝。柳色行將改，君心幸莫移。陽春遽多意，唯願兩人知。
十月樂游詩:十月嚴陰盛，霜氣下玉台。羅衣差自解，綺帳待君開。銀箭更籌緩，金爐香氣來。愁仍夜未幾，已使炭成灰。
螢:秋風凜凜月依依，飛過高梧影里時。暗處若教同眾類，世間爭得有人知。
蛩:愁殺離家未達人，一聲聲到枕前聞。苦吟莫向朱門里，滿耳笙歌不聽君。
雲:聚散虛空去復還，野人閑處倚筇看。不知身是無根物，蔽月遮星作萬端。
野井:縱無汲引味清澄，冷浸寒空月一輪。鑿處若教當要路，為君常濟往來人。
米囊花:開花空道勝於草，結實何曾濟得民。卻笑野田禾與黍，不聞弦管過青春。
惜花:艷拂衣襟蕊拂杯，繞枝閑共蝶徘徊。春風滿目還惆悵，半欲離披半未開。
蓮花:臉膩香薰似有情，世間何物比輕盈。湘妃雨後來池看，碧玉盤中弄水晶。捲六十七
弘農清岩曲有磐石可坐，宋十一每拂拭待餘，寄詩贈之:信彼稱靈石，居然狎遁棲。裴回承翠巘，斌駁帶深溪。夕陰起層岫，清景半虹霓。風來應嘯阮，波動可琴嵇。僕也潁陽客，望彼空思齊。儻見山人至，簪蒿且杖藜。
和宋之問下山歌:日雲暮兮下嵩山，路連綿兮樹石間。出谷口兮見明月，心裴回兮不能還。
北使長城:秦世築長城，長城無極已。暴兵四十萬，興工九千里。死人如亂麻，白骨相撐委。殫弊未雲悟，窮毒豈知止。胡塵未北滅，楚兵遽東起。六國復囂囂，兩龍鬥觺觺。卯金竟握讖，反璧俄淪祀。仁義寢邦國，狙暴行終始。一旦咸陽宮，翻為漢朝市。
鳳台曲:鳳台何逶迤，嬴女管參差。一旦彩雲至，身去無還期。遺曲此臺上，世人多學吹。一吹一落淚，至今憐玉姿。
銅雀台:北登銅雀上，西望青松郭。繐帳空蒼蒼，陵田紛漠漠。平生事已變，歌吹宛猶昨。長袖拂玉塵，遺情結羅幕。妾怨在朝露，君恩豈中薄。高臺奏曲終，曲終淚橫落。
巫山一作宋之問詩:神女向高唐，巫山下夕陽。裴回行作雨，婉孌逐荊王。電影江前落，雷聲峽外長。朝雲無處所，台館曉蒼蒼。
和宋之問下山歌:良游晼晚兮月呈光，錦路逶迤兮山路長。王孫不留兮歲將晏，嵩岩仙草兮為誰芳。
孝和皇帝輓歌:新命千齡啟，鴻圖累聖餘。天行應潛躍，帝出受圖書。禮若傳堯舊，功疑復夏初。夢游長不返，何國是華胥。
奉和春日出苑矚目應令:銅龍曉闢問安回，金輅春游博望開。渭北晴光搖草樹，終南佳氣入樓台。招賢已得商山老，托乘還徵鄴下才。臣在東周獨留滯，忻逢睿藻日邊來。
有所思:洛陽城東桃李花，飛來飛去落誰家。幽閨女兒愛顏色，坐見落花長嘆息。今歲花開君不待。明年花開復誰在。故人不共洛陽東，今來空對落花風。年年歲歲花相似，歲歲年年人不同。
祭汾陰樂章:蠲我漸饎，潔我膋薌。有豆孔碩，為羞既臧。至誠無昧，精意惟芳。神其醉止，欣欣樂康。
使至汴州喜逢宋之問:阮籍蓬池上，孤韻竹林才。巨源從吏道，正擁使車來。相逢且交臂，相命且銜杯。醉後長歌畢，餘聲繞吹台。
祭汾陰樂章:聿修嚴配，展事禋宗。祥符寶鼎，禮備黃琮。祝詞以信，明德惟聰。介茲景福，永永無窮。
祭汾陰樂章:樂奏雲闋，禮章載虔。禋宗於地，昭假於天。惟馨薦矣，既醉歆焉。神之降福，永永萬年。
祭汾陰樂章:維歲之吉，維辰之良。聖君紱冕，肅事壇場。大禮已備，大樂斯張。神其醉止，降福無疆。
關山月:月生西海上，氣逐邊風壯。萬里度關山，蒼茫非一狀。漢兵開郡國，胡馬窺亭障。夜夜聞悲笳，徵人起南望。
擬古:飲馬臨濁河，濁河深不測。河水日東往，河源乃西極。思君正如此，誰為生羽翼。日夕大川陰，雲霞千里色。所思在何處，宛在機中織。離夢當有魂，愁容定無力。夙齡負奇志，中夜三嘆息。拔劍斬長榆，彎弓射小棘。班張固非擬，衛霍行可即。寄謝閨中人，努力加飧食。
西徵軍行遇風:北風捲塵沙，左右不相識。颯颯吹萬里，昏昏同一色。馬煩莫敢進，人急未遑食。草木春更悲，天景晝相匿。夙齡慕忠義，雅尚存孤直。覽史懷浸驕，讀詩嘆孔棘。及茲戎旅地，忝從書記職。兵氣騰北荒，軍聲振西極。坐覺威靈遠，行看氛祲息。愚臣何以報，倚馬申微力。
塞垣行一作崔湜詩:疾風捲溟海，萬里揚沙礫。仰望不見天，昏昏竟朝夕。是時軍兩進，東拒復西敵。蔽山張旗鼓，間道潛鋒鏑。精騎突曉圍，奇兵襲暗壁。十月邊塞寒，四山沍陰積。雨雪雁南飛，風塵景西迫。昔我事討論，未嘗怠經籍。一朝棄筆硯，十年操矛戟。豈要黃河誓，須勒燕山石。可嗟牧羊臣，海外久為客。
從軍行:穹廬雜種亂金方，武將神兵下玉堂。天子旌旗過細柳，匈奴運數盡枯楊。關頭落月橫西嶺，塞下凝雲斷北荒。漠漠邊塵飛眾鳥，昏昏朔氣聚群羊。依稀蜀杖迷新竹，仿佛胡床識故桑。臨海舊來聞驃騎，尋河本自有中郎。坐看戰壁為平土，近待軍營作破羌。
和宋之問寒食題黃梅臨江驛:春分自淮北，寒食渡江南。忽見潯陽水，疑是宋家潭。明主閽難叫，孤臣逐未堪。遙思故園陌，桃李正酣酣。
留別杜審言並呈洛中舊游:斑鬢今為別，紅顏昨共游。年年春不待，處處酒相留。駐馬西橋上，回車南陌頭。故人從此隔，風月坐悠悠。
詠寶劍:寶劍出昆吾，龜龍夾採珠。五精初獻術，千戶競淪都。匣氣沖牛鬥，山形轉轆轤。欲知天下貴，持此問風胡。
吳中好風景:洛渚問吳潮，吳門想洛橋。夕煙楊柳岸，春水木蘭橈。城邑高樓近，星辰北鬥遙。無因生羽翼，輕舉托還飆。
則天皇后輓歌二首:宵陳虛禁夜，夕臨空山陰。日月昏尺景，天地慘何心。紫殿金鋪澀，黃陵玉座深。鏡奩長不啟，聖主淚沾巾。前殿臨朝罷，長陵合葬歸。山川不可望，文物盡成非。陰月霾中道，軒星落太微。空餘天子孝，松上景雲飛。
戶部尚書崔公輓歌:八座圖書委，三台章奏盈。舉杯常有勸，曳履忽無聲。市若荊州罷，池如薛縣平。空餘濟南劍，天子署高名。
韋長史輓詞:日落桑榆下，寒生松柏中。冥冥多苦霧，切切有悲風。京兆新阡闢，扶陽甲第空。郭門從此去，荊棘漸蒙籠。
和梁王眾傳張光祿是王子晉後身:聞有沖天客，披雲下帝畿。三年上賓去，千載忽來歸。昔偶浮丘伯，今同丁令威。中郎才貌是，柱史姓名非。祗召趨龍闕，承恩拜虎闈。丹成金鼎獻，酒至玉杯揮。天仗分旄節，朝容間羽衣。舊壇何處所，新廟坐光輝。漢主存仙要，淮南愛道機。朝朝緱氏鶴，長向洛城飛。
哭蔣詹事儼:江上有長離，從容盛羽儀。一鳴百獸舞，一舉群鳥隨。應我聖明代，巢君阿閣垂。鉤陳侍帷扆，環衛奉旌麾。雅量滄海納，完才廟廊施。養親光孝道，事主竭忠規。貞節既已固，殊榮良不訾。朝游雲漢省，夕宴芙蓉池。汲黯言當直，陳平智本奇。功成喜身退，時往惜年馳。鎮國山基毀，中天柱石頹。將軍空有頌，刺史獨留碑。蕪漫藏書壁，荒涼懸劍枝。昔餘參下位，數載忝牽羈。置榻恩逾重，迎門禮自卑。竹林常接興，黍谷每逢吹。逸翰金相發，清談玉柄揮。不輕文舉少，深嘆子雲疲。遺愛猶如在，殘編尚可窺。即今流水曲，何處俗人知。
嵩山石淙侍宴應制:洞口仙岩類削成，泉香石冷晝含清。龍旗畫月中天下，鳳管披雲此地迎。樹作帷屏陽景翳，芝如宮闕夏涼生。今朝出豫臨懸圃，明日陪游向赤城。
塞上寄內:旅魂驚塞北，歸望斷河西。春風若可寄，暫為繞蘭閨。
侍從途中口號應制:疵賤出山東，忠貞任土風。因敷河朔藻，得奉洛陽宮。一顧侍御史，再顧給事中。常願粉肌骨，特答造化功。
奉和聖制夏日游石淙山:金台隱隱陵黃道，玉輦亭亭下絳雰。千種岡巒千種樹，一重岩壑一重雲。花落風吹紅的歷，藤垂日晃綠葐蒀。五百裡內賢人聚，願陪閶闔侍天文。
鸚鵡貓兒篇:霹靂引，豐隆鳴，猛獸噫氣蛇吼聲。鸚鵡鳥，同資造化兮殊粹精。鷫鸘毛，翡翠翼。鵷雛延頸，鵾雞弄色。鸚鵡鳥，同稟陰陽兮異埏埴。彼何為兮，隱隱振振。此何為兮，綠衣翠襟。彼何為兮，窘窘蠢蠢。此何為兮，好貌好音。彷彷兮徉徉，似妖姬躧步兮動羅裳。趨趨兮蹌蹌，若處子回眸兮登玉堂。爰有獸也，安其忍，觜其脅，距其胸，與之放曠浪浪兮，從從容容。鉤爪鋸牙也，宵行晝伏無以當。遇之兮忘味，摶擊騰擲也，朝飛暮噪無以拒，逢之兮屏氣。由是言之，貪殘薄則智慧作，貪殘臨之兮不復攫。由是言之，智慧周則貪殘囚，智慧犯之兮不復憂。菲形陋質雖賤微，皇王顧遇長光輝。離宮別館臨朝市，妙舞繁弦雜宮徵。嘉喜堂前景福內，合歡殿上明光里。雲母屏風文彩合，流蘇鬥帳香煙起，承恩宴盼接宴喜。高視七頭金駱駝，平懷五尺銅獅子。國有君兮國有臣，君為主兮臣為賓。朝有賢兮朝有德，賢為君兮德為飾，千年萬歲兮心轉憶。
三日曲水侍宴應制:三月重三日，千春續萬春。聖澤如東海，天文似北辰。荷葉珠盤凈，蓮花寶蓋新。陛下制萬國，臣作水心人。
奉和九日幸臨渭亭，登高應制得筵字:九九侍神仙，高高坐半天。文章二曜動，氣色五星連。簪紱趨皇極，笙歌接御筵。願因茱菊酒，相守百千年。
奉和送金城公主適西蕃應制:甥舅重親地，君臣厚義鄉。還將貴公主，嫁與耨檀王。滷簿山河暗，琵琶道路長。回瞻父母國，日出在東方。
奉和立春游苑迎春應制:管籥周移寰極里，乘輿望幸鬥城闉。草根未結青絲縷，蘿蔦猶垂綠帔巾。鵲入巢中言改歲，燕銜書上道宜新。願得長繩系取日，光臨天子萬年春。
奉和聖制春日幸望春宮應制:句芒人面乘兩龍，道是春神衛九重。彩勝年年逢七日，酴醿歲歲滿千鐘。宮梅間雪祥光遍，城柳含煙淑氣濃。醉倒君前情未盡，原因歌舞自為容。主
夜宴安樂公主新宅:鳳凰鳴舞樂昌年，蠟炬開花夜管弦。半醉徐擊珊瑚樹，已聞鐘漏曉聲傳。
餞唐永昌:洛陽難理若棼絲，椎破連環定不疑。鸚鵡休言秦地樂，回頭一顧一相思。
明月歌:梅花雪白柳葉黃，雲霧四起月蒼蒼。箭水泠泠刻漏長。揮玉指，拂羅裳，為君一奏楚明光。
採蓮女:採蓮女，採蓮舟，春日春江碧水流。蓮衣承玉釧，蓮刺罥銀鉤。薄暮斂容歌一曲，氛氳香氣滿汀洲。
奉和登驪山應制:龍行踏絳氣，天半語相聞。混沌疑初判，洪荒若始分。
奉和九日幸臨渭亭登高應制得月字:雲物開千里，天行乘九月。絲言丹鳳池，旆轉蒼龍闕。灞水歡娛地，秦京游俠窟。欣承解慍詞，聖酒黃花發。
奉和送金城公主適西蕃應制:柔遠安夷俗，和親重漢年。軍容旌節送，國命錦車傳。琴曲悲千里，簫聲戀九天。唯應西海月，來就掌珠圓。
餞唐州高使君赴任:桐柏膺新命，芝蘭惜舊游。鳴皋夜鶴在，遷木早鶯求。傳擁淮源路，尊空灞水流。落花紛送遠，春色引離憂。
早朝:震維芳月季，宸極眾星尊。珮玉朝三陛，鳴珂度九門。挈壺分早漏，伏檻耀初暾。北倚蒼龍闕，西臨紫鳳垣。詞庭草欲奏，溫室樹無言。鱗翰空為忝，長懷聖主恩。
奉和立春游苑迎春應制:灞涘長安恆近日，殷正臘月早迎新。池魚戲葉仍含凍，宮女裁花已作春。向苑雲疑承翠幄，入林風若起青蘋。年年鬥柄東無限，願挹瓊觴壽北辰。
奉和聖制春日幸望春宮應制:九重樓閣半山霞，四望韶陽春未賒。侍蹕妍歌臨灞涘，留觴艷舞出京華。危竿競捧中街日，戲馬爭銜上苑花。景色歡娛長若此，承恩不醉不還家。
奉和人日宴大明宮恩賜彩縷人勝應制:鸞鳳旌旗拂曉陳，魚龍角牴大明辰。青韶既肇人為日，綺勝初成日作人。聖藻凌雲裁柏賦，仙歌促宴摘梅春。垂旒一慶宜年酒，朝野俱歡薦壽新。
奉和幸安樂公主山莊應制:銀河南渚帝城隅，帝輦平明出九衢。刻鳳蟠螭凌桂邸，穿池疊石寫蓬壺。瓊簫暫下鈞天樂，綺綴長懸明月珠。仙榜承恩爭既醉，方知朝野更歡娛。
興慶池侍宴應制:滄池漭沆帝城邊，殊勝昆明鑿漢年。夾岸旌旗疏輦道，中流簫鼓振樓船。雲峰四起迎宸幄，水樹千重入御筵。宴光已深魚藻詠，承恩更欲奏甘泉。
夜宴安樂公主宅:主第新成銀作榜，賓筵廣宴玉為樓。壺觴既卜仙人夜，歌舞宜停織女秋。
奉和初春幸太平公主南莊應制:沁園佳麗奪蓬瀛，翠壁紅泉繞上京。二聖忽從鸞殿幸，雙仙正下鳳樓迎。花含步輦空間出，樹雜帷宮畫里行。無路乘槎窺漢渚，徒知訪卜就君平。
奉和送金城公主適西蕃應制:皇恩眷下人，割愛遠和親。少女風游兌，姮娥月去秦。龍笛迎金榜，驪歌送錦輪。那堪桃李色，移向虜庭春。
汾陰后土祠作:昔予讀舊史，遍睹漢世君。武皇實稽古，建茲百代勛。號令垂懋典，舊經備闕文。西巡歷九嶷，舳艫被江濱。勒兵十八萬，旌旗何紛紛。朅來茂陵下，英聲不復聞。我行歲方晏，極望山河分。神光終冥漠，鼎氣獨氛氳。攬涕步脽上，登高見彼汾。雄圖今安在，飛飛有白雲。
答宋十一崖口五渡見贈:聞君訪遠山，躋險造幽絕。眇然青雲境，觀奇彌年月。登嶺亦溯溪，孤舟事沿越。崿嶂傳彩翠，崖磴互欹缺。石林上攢叢，金澗下明滅。捫壁窺丹井，梯苔瞰乳穴。忽枉岩中贈，對玩未嘗輟。殷勤獨往事，委曲煉藥說。邀餘名山期，從爾泛海澨。歲晏秉宿心，斯言非徒設。
餞許州宋司馬赴任:昔吾游箕山，朅來涉潁水。復有許由廟，迢迢白雲里。聞君佐繁昌，臨風悵懷此。儻到平輿泉，寄謝乾將里。
奉和聖制九日侍宴應制得高字:禁苑秋光入，宸游霽色高。萸房頒彩笥，菊蕊薦香醪。後騎縈堤柳，前旌拂御桃。王枚俱得從，淺淺愧飛毫。
游禁苑幸臨渭亭遇雪應制:長樂喜春歸，披香瑞雪霏。花從銀閣度，絮繞玉窗飛。寫曜銜天藻，呈祥拂御衣。上林紛可望，無處不光輝。
奉和九日登慈恩寺浮圖應制:鳳輦乘朝霽，鸚林對晚秋。天文貝葉寫，聖澤菊花浮。塔似神功造，龕疑佛影留。幸陪清漢蹕，欣奉凈居游。
侍宴長寧公主東莊應制:鳳樓紆睿幸，龍舸暢宸襟。歌舞平陽第，園亭沁水林。山花添聖酒，澗竹繞熏琴。願奉瑤池駕，千春侍德音。
奉和送金城公主適西蕃應制:絳河從遠聘，青海赴和親。月作臨邊曉，花為度隴春。主歌悲顧鶴，帝策重安人。獨有瓊簫去，悠悠思錦輪。
安樂公主移入新宅:星橋他日創，仙榜此時開。馬向鋪錢埒，簫聞奏玉台。人疑衛叔美，客似長卿才。借問游天使，誰能取石回。
奉和幸望春宮送朔方軍大總管張仁亶:地限驕南牧，天臨餞北徵。解衣延寵命，橫劍總威名。豹略恭宸旨，雄文動睿情。坐觀膜拜入，朝夕受降城。
人日宴大明宮恩賜彩縷人勝應制:朱城待鳳韶年至，碧殿疏龍淑氣來。寶帳金屏人已帖，圖花學鳥勝初裁。林香近接宜春苑，山翠遙添獻壽杯。向夕憑高風景麗，天文垂耀象昭回。
奉和春日幸望春宮應制:玉輦金輿天上來，花園四望錦屏開。輕絲半拂朱門柳，細纈全披畫閣梅。舞蝶飛行飄御席，歌鶯度曲繞仙杯。聖詞今日光輝滿，漢主秋風莫道才。
奉和立春游苑迎春:金輿翠輦迎嘉節，御苑仙宮待獻春。淑氣初銜梅色淺，條風半拂柳牆新。天杯慶壽齊南嶽，聖藻光輝動北辰。稍覺披香歌吹近，龍驂日暮下城闉。
帝幸興慶池戲競渡應制:拂露金輿丹旆轉，凌晨黼帳碧池開。南山倒影從雲落，北澗搖光寫溜回。急槳爭標排荇度，輕帆截浦觸荷來。橫汾宴鎬歡無極，歌舞年年聖壽杯。
侍宴安樂公主莊應制:平陽金榜鳳凰樓，沁水銀河鸚鵡洲。彩仗遙臨丹壑里，仙輿暫幸綠亭幽。前池錦石蓮花艷，後嶺香爐桂蕊秋。貴主稱觴萬年壽，還輕漢武濟汾游。
侍宴安樂公主新宅應制:銀河半倚鳳凰台，玉酒相傳鸚鵡杯。若見君平須借問，仙槎一去幾時來。
餞唐永昌赴任東都:聞道飛鳧向洛陽，翩翩矯翮度文昌。因聲寄意三花樹，少室岩前幾過香。
奉和聖制立春日侍宴內殿出剪彩花應制:上林宮館好，春光獨早知。剪花疑始發，刻燕似新窺。色濃輕雪點，香淺嫩風吹。此日叨陪侍，恩榮得數枝。
奉和人日清暉閣宴群臣遇雪應制:輿輦乘人日，登臨上鳳京。風尋歌曲颺，雪向舞行縈。千官隨興合，萬福與時並。承恩長若此，微賤幸升平。
奉和七夕宴兩儀殿應制:秋吹過雙闕，星仙動二靈。更深移月鏡，河淺度雲輧。殿上呼方朔，人間失武丁。天文茲夜裡，光映紫微庭。
奉和九月九日聖制登慈恩寺浮圖應制:飛塔雲霄半，清晨羽旆游。登臨憑季月，有廓見中州。御酒新寒退，天文瑞景留。闢邪將獸壽，茲日奉千秋。
閏九月九日幸總持寺登浮圖應制:重陽登閏序，上界葉時巡。駐輦天花落，開筵妓樂陳。城端剎柱見，雲表露盤新。臨睨光輝滿，飛文動睿神。
侍宴長寧公主東莊:公主林亭地，清晨降玉輿。畫橋飛渡水，仙閣涌臨虛。晴新看蛺蝶，夏早摘芙蕖。文酒娛游盛，忻叨侍從餘。
奉和送金城公主入西蕃應制:外館逾河右，行營指路岐。和新悲遠嫁，忍愛泣將離。旌旆羌風引，軒車漢月隨。那堪馬上曲，時向管中吹。
奉和聖制登驪山高頂寓目應制:驪阜鎮皇都，鑾游眺八區。原隰旌門里，風雲扆座隅。直城如鬥柄，官樹似星榆。從臣詞賦末，濫得上天衢。
奉和幸白鹿觀應制:玄游乘落暉，仙宇藹霏微。石梁縈澗轉，珠旆掃壇飛。芝童薦膏液，松鶴舞驂騑。還似瑤池上，歌成周馭歸。
折楊柳:沙塞三河道，金閨二月春。碧煙楊柳色，紅粉綺羅人。露葉憐啼臉，風花思舞巾。攀持君不見，為聽曲中新。
奉和立春日內出彩花樹應制一作人日大明宮應制:禁苑韶年此日歸，東郊道上轉青旂。柳色梅芳何處所，風前雪裡覓芳菲。開冰池內魚新躍，剪彩花間燕始飛。欲識王游布陽氣，為觀天藻競春暉。
奉和春日幸望春宮應制:暮春春色最便妍，苑裡花開列御筵。商山積翠臨城起，滻水浮光共幕連。鶯藏嫩葉歌相喚，蝶礙芳叢舞不前。歡娛節物今如此，願奉宸游億萬年。
奉和幸安樂公主山莊應制:主家別墅帝城隈，無勞海上覓蓬萊。沓石懸流平地起，危樓曲閣半天開。庭莎作薦舞行出，浦樹相將歌棹回。此日風光與形勝，只言作伴聖詞來。
興慶池侍宴應制:蒼龍闕下天泉池，軒駕來游簫管吹。緣堤夏筱縈不散，冒水新荷捲復披。帳殿疑從畫里出，樓船直在鏡中移。自然東海神仙處，何用西昆轍跡疲。
奉和幸大薦福寺應制:地靈傳景福，天駕儼鉤陳。佳哉藩邸舊，赫矣梵宮新。香塔魚山下，禪堂雁水濱。珠幡映白日，鏡殿寫青春。甚歡延故吏，大覺拯生人。幸承歌頌末，長奉屬車塵。
奉和幸三會寺應制:岧嶢倉史台，敞朗紺園開。戒旦壺人集，翻霜羽騎來。下輦登三襲，褰旒望九垓。林披館陶榜，水浸昆明灰。網戶飛花綴，幡竿度鳥回。豫游仙唱動，瀟灑出塵埃。
奉和幸長安故城未央宮應制:漢宮千祀外，軒駕一來游。夷蕩長如此，威靈不復留。憑高睿賞發，懷古聖情周。寒向南山斂，春過北渭浮。土功昔雲盛，人英今所求。幸聽熏風曲，方知霸道羞。
奉和幸禮部尚書竇希玠宅應制一作陪幸五王宅:北鬥樞機任，西京肺腑親。疇昔王門下，今茲御幸辰。恩光山水被，聖作管弦新。繞坐熏紅藥，當軒暗綠筠。摘荷才早夏，聽鳥尚餘春。行漏今徒晚，風煙起觀津。
奉和聖制幸望春宮送朔方大總管張仁亶:命將擇耆年，圖功勝必全。光輝萬乘餞，威武二庭宣。中衢橫鼓角，曠野蔽旌旃。推食天廚至，投醪御酒傳。涼風過雁苑，殺氣下雞田。分閫恩何極，臨岐動睿篇。
奉和幸韋嗣立山莊侍宴應制:東山有謝安，枉道降鳴鑾。緹騎分初日，霓旌度曉寒。雲蹕岩間下，虹橋澗底盤。幽棲俄以屆，聖矚宛餘歡。崖懸飛溜直，岸轉綠潭寬。桂華堯酒泛，松響舜琴彈。明主恩斯極，賢臣節更殫。不才叨侍從，詠德以濡翰。
人日玩雪應制:勝日登臨雲葉起，芳風搖蕩雪花飛。呈暉幸得承金鏡，颺彩還將奉玉衣。
上巳日祓禊渭濱應制:桃花欲落柳條長，沙頭水上足風光。此時御蹕來游處，願奉年年祓禊觴。
苑中遇雪應制:龍驂曉入望春宮，正逢春雪舞東風。花光並灑天文上，寒氣行消御酒中。
夜宴安樂公主新宅:層軒洞戶旦新披，度曲飛觴夜不疲。綺綴玲瓏河色曉，珠簾隱映月華窺。
奉和聖制幸韋嗣立山莊:非吏非隱晉尚書，一丘一壑降乘輿。天藻緣情兩曜合，山卮獻壽萬年餘。
餞唐永昌:始見郎官拜洛陽，旋聞近侍發雕章。緒言已勖期年政，綺字當生滿路光。
晦日置酒林亭:正月符嘉節，三春玩物華。忘懷寄尊酒，陶性狎山家。柳翠含煙葉，梅芳帶雪花。光陰不相借，遲遲落景斜。
晦日重宴:芳辰重游衍，乘景共追隨。班荊陪舊識，傾蓋得新知。水葉分蓮沼，風花落柳枝。自符河朔趣，寧羡高陽池。
晦日宴高氏林亭:上月河陽地，芳辰景物華。綿蠻變時鳥，照曜起春霞。柳搖風處色，梅散日前花。淹留洛城晚，歌吹石崇家。
上元夜效小庾體:今夜啟城闉，結伴戲芳春。鼓聲撩亂動，風光觸處新。月下多游騎，燈前饒看人。歡樂無窮已，歌舞達明晨。
三月三日宴王明府山亭得魚字:京洛皇居，芳禊春餘。影媚元巳，和風上除。雲開翠帟，水騖鮮居。林渚縈映，煙霞捲舒。花飄粉蝶，藻躍文魚。沿波式宴，其樂只且。
三月三日宴王明府山亭得郊字:日惟上巳，時亨有巢。中尊引桂，芳筵藉茅。書僮橐筆，膳夫行炰。煙霏萬雉，花明四郊。沼蘋白帶，山花紫苞。同人聚飲，千載神交。
晦日宴高氏林亭:欲知行有樂，芳尊對物華。地接安仁縣，園是季倫家。柳處雲疑葉，梅間雪似花。日落歸途遠，留興伴煙霞。
晦日重宴:鳳苑先吹晚，龍樓夕照披。陳遵已投轄，山公正坐池。落日催金奏，飛霞送玉卮。此時陪綺席，不醉欲何為。
上元夜效小庾體:他鄉月夜人，相伴看燈輪。光隨九華出，影共百枝新。歌鐘盛北里，車馬沸南鄰。今宵何處好，惟有洛城春。
三月三日宴王明府山亭得花字:河濱上巳，洛汭春華。碧池涵日，翠斝澄霞。溝垂細柳，岸擁平沙。歌鶯響樹，舞蝶驚花。雲浮寶馬，水韻香車。熟記行樂，淹留景斜。
晦日宴高氏林亭:勝地臨雞浦，高會偶龍池。御柳驚春色，仙筇掩月華。門邀千里馭，杯泛九光霞。日落山亭晚，雷送七香車。
晦日宴高氏林亭:溫洛年光早，皇州景望華。連鑣尋上路，乘興入山家。輕苔網危石，春水架平沙。賞極林塘暮，處處起煙霞。
三月三日宴王明府山亭得煙字:洛城春禊，元巳芳年。季倫園里，逸少亭前。曲中舉白，談際生玄。陸離軒蓋，凄清管弦。萍疏波蕩，柳弱風牽。未淹歡趣，林溪夕煙。
晦日宴高氏林亭:上序春暉麗，中園物候華。高才盛文雅，逸興滿煙霞。參差金谷樹，皎鏡碧塘沙。蕭散林亭晚，倒載欲還家。
晦日重宴:年華藹芳隰，春溜滿新池。促賞依三友，延歡寄一卮。鳥聲隨管變，花影逐風移。行樂方無極，淹留惜晚曦。
三月三日宴王明府山亭得哉字:暮春元巳，春服初裁。童冠八九，於洛之隈。河堤草變，鞏樹花開。逸人談發，仙御舟來。間關黃鳥，瀺灂丹腮。樂飲命席，優哉悠哉。
晦日宴高氏林亭:試入山亭望，言是石崇家。二月風光起，三春桃李華。鶯吟上喬木，雁往息平沙。相看會取醉，寧知還路賒。
晦日重宴:忽聞鶯響谷，於此命相知。正開彭澤酒，來向高陽池。柳葉風前弱，梅花影處危。賞洽林亭晚，落照下參差。
上元夜效小庾體:初年三五夜，相知一兩人。連鑣出巷口，飛轂下池漘。燈光恰似月，人面並如春。遨游終未已，相歡待日輪。
晦日宴高氏林亭:踐勝尋良會，乘春玩物華。還隨張放友，來向石崇家。止水分岩鏡，閑庭枕浦沙。未極林泉賞，參差落照斜。
晦日宴高氏林亭:綺筵乘暇景，瓊醑對年華。門多金埒騎，路引璧人車。蘋早猶藏葉，梅殘正落花。藹藹林亭晚，餘興促流霞。晦晚屬煙霞，遨游重歲華。歌鐘雖戚里，林藪是山家。細雨猶開日，深池不漲沙。淹留迷處所，岩岫幾重花。
晦日宴高氏林亭:
上元夜效小庾體同用春字:薄晚嘯游人，車馬亂驅塵。月光三五夜，燈焰一重春。煙雲迷北闕，簫管識南鄰。洛城終不閉，更出小平津。
晦日宴高氏林亭:嘯侶入山家，臨春玩物華。葛弦調綠水，桂醑酌丹霞。岸柳開新葉，庭梅落早花。興洽林亭晚，方還倒載車。
晦日宴高氏林亭:三春休晦節，九谷泛年華。半晴餘細雨，全晚澹殘霞。尊開疏竹葉，管應落梅花。興闌相顧起，流水送香車。
晦日宴高氏林亭:公子申敬愛，攜朋玩物華。人是平陽客，地即石崇家。水文生舊浦，風色滿新花。日暮連歸騎，長川照晚霞。
晦日重宴:高門引冠蓋，下客抱支離。綺席珍羞滿，文場翰藻摛。蓂華雕上月，柳色藹春池。日斜歸戚里，連騎勒金羈。
上元夜效小庾體:今夜可憐春，河橋多麗人。寶馬金為絡，香車玉作輪。連手窺潘掾，分頭看洛神。重城自不掩，出向小平津。
晦日宴高氏林亭:砌蓂收晦魄，津柳競年華。既狎忘筌友，方淹投轄車。綺筵回舞雪，瓊醑泛流霞。雲低上天晚，絲雨帶風斜。
晦日重宴:春華歸柳樹，俯景落蓂枝。置驛銅街右，開筵玉浦陲。林煙含障密，竹雨帶珠危。興闌巾倒戴，山公下習池。
晦日宴高氏林亭:飛觀寫春望，開宴坐汀沙。積溜含苔色，晴空蕩日華。歌入平陽第，舞對石崇家。莫慮能騎馬，投轄自停車。
晦日重宴:駕言尋鳳侶，乘歡俯雁池。班荊逢舊識，斟桂喜深知。紫蘭方出徑，黃鶯未囀枝。別有陶春日，青天雲霧披。
晦日宴高氏林亭:春來日漸賒，琴酒逐年華。欲向文通徑，先游武子家。池碧新流滿，岩紅落照斜。興闌情未盡，步步惜風花。
晦日宴高氏林亭:早春驚柳穟，初晦掩蓂華。騎出平陽里，筵開衛尉家。竹影含雲密，池紋帶雨斜。重惜林亭晚，上路滿煙霞。
晦日重宴:綺筵乘晦景，高宴下陽池。濯雨梅香散，含風柳色移。輕塵依扇落，流水入弦危。勿顧林亭晚，方歡雲霧披。
祭汾陰樂章壽和:禮物斯具，樂章乃陳。誰其作主，皇考聖真。對越在天，聖明佐神。窅然汾上，厚澤如春。
奉和聖制行次成皋途經先聖擒建德之所感而成詩應制:漢東不執象，河朔方鬥龍。夏滅漸寧亂，唐興終奮庸。皇威正赫赫，兵氣何匈匈。用武三川震，歸淳六代醲。成皋睹王業，天下致人雍。即此巡於岱，曾孫受命封。
奉和聖制登蒲州逍遙樓應制:在昔堯舜禹，遺塵成典謨。聖皇東巡狩，況乃經此都。樓觀紛迤邐，河山幾縈紆。緬懷祖宗業，相繼文武圖。尚德既無險，觀風諒有孚。豈如汾水上，簫鼓事游娛。
奉和聖制過晉陽宮應制:隋運與天絕，生靈厭氛昏。聖期在寧亂，士馬興太原。立極萬邦推，登庸四海尊。慶膺神武帝，業付皇曾孫。緬慕封唐道，追惟歸沛魂。詔書感先義，典禮巡舊藩。高殿彩雲合，春旗祥風翻。率西見汾水，奔北空塞垣。款曲童兒佐，依遲故老言。里頒慈惠賞，家受復除恩。下輦崇三教，建碑當九門。孝思敦至美，億載奉開元。
奉和姚令公溫湯舊館永懷故人盧公之作:樹德豈孤邁，降神良並出。偉茲廊廟楨，調彼鹽梅實。正悅虞垂舉，翻悲鄭僑卒。同心不可忘，交臂何為失。清路荷前幸，明時稱右弼。曾聯野外游，尚記帷中密。新慟情莫遣，舊游詞更述。空令還辱和，長嘆知音日。
和杜主簿春日有所思:朝上高樓上，俯見洛陽陌。搖蕩吹花風，落英紛已積。美人不共此，芳好空所惜。攬鏡塵網滋，當窗苔蘚碧。緬懷在雲漢，良願暌枕席。翻似無見時，如何久為客。
餞郢州李使君:楚有章華台，遙遙雲夢澤。復聞擁符傳，及是收圖籍。佳政在離人，能聲寄侯伯。離懷朔風起，試望秋陰積。中路凄以寒，群山靄將夕。傷心聊把袂，怊悵麒麟客。
餞唐州高使君赴任:永日奏文時，東風搖蕩夕。浩然思樂事，翻復餞徵客。淮水春流清，楚山暮雲白。勿言行路遠，所貴專城伯。
曉濟膠川南入密界:飲馬膠川上，傍膠南趣密。林遙飛鳥遲，雲去晴山出。落暉隱桑柘，秋原被花實。慘然游子寒，風露將蕭瑟。
夜發三泉即事:暗發三泉山，窮秋聽騷屑。北林夜鳴雨，南望曉成雪。只詠北風涼，詎知南土熱。沙溪忽沸渭，石道乍明滅。宛若銀磧橫，復如瑤台結。指程賦所戀，遇虞不遑歇。重纊濡莫解，懸旌凍猶揭。下奔泥棧榰，上覯雲梯設。搏頰羸馬頓，回眸惴人跌。憧憧往復還，心註思逾切。冉冉年將病，力困衰怠竭。天彭信方隅，地勢誠鬥絕。忝曳尚書履，叨兼使臣節。京坻有歲饒，亭障無邊孽。歸奏丹墀左，騫能俟來哲。
小園納涼即事:煩暑避蒸鬱，居閑習高明。長風自遠來，層閣有餘清。散灑納涼氣，蕭務遺世情。奈何誇大隱，終日系塵纓。
昆明池晏坐答王兵部珣三韻見示:畫舸疾如飛，遙遙泛夕暉。石鯨吹浪隱，玉女步塵歸。獨有銜恩處，明珠在釣磯。
奉和聖制春台望應制:壯麗天之府，神明王者宅。大君乘飛龍，登彼復懷昔。圓闕朱光焰，橫山翠微積。河汧流作表，縣聚開成陌。即舊在皇家，維新具物華。雲連所上居恆屬，日更時中望不斜。三月滄池搖積水，萬年青樹綴新花。暴嬴國此嘗圖霸，霸業後仁先以詐。東破諸侯西入秦，咸陽北阪南渭津。詩書焚爇散學士，高閣奢逾嬌美人。事往覆輈經遠喻，春還按蹕憑高賦。戎觀愛力深惟省，越厭陳方何足務。清吹遙遙發帝台，宸文耿耿照天回。伯夷位事愚臣忝，喜奏聲成鳳鳥來。
長相思:君不見天津橋下東流水，南望龍門北朝市。楊柳青青宛地垂，桃紅李白花參差。花參差，柳堪結，此時憶君心斷絕。
蜀城哭台州樂安少府:遠游躋劍閣，長想屬天台。萬里隔三載，此邦餘重來。音容曠不睹，夢寐殊悠哉。邊郡饒藉藉，晚庭正回回。喜傳上都封，因促傍吏開。向悟海鹽客，已而梁木摧。變衣寢門外，揮涕少城隈。卻記分明得，猶持委曲猜。師儒昔訓獎，仲季時童孩。服義題書篋，邀歡泛酒盃。暫令風雨散，仍迫歲時回。其道惟正直，其人信美偲。白頭還作尉，黃綬固非才。可嘆懸蛇疾，先貽問鵩災。故鄉閉窮壤，宿草生寒荄。零落九原去，蹉跎四序催。曩期冬贈橘，今哭夏成梅。執禮誰為賵，居常不徇財。北登嵔山累阪，東望姑蘇台。天路本懸絕，江波復溯洄。念孤心易斷，追往恨艱裁。不遂卿將伯，孰雲陳與雷。吾衰亦如此，夫子復何哀。
立春日侍宴內出剪彩花應制:曉入宜春苑，穠芳吐禁中。剪刀因裂素，妝粉為開紅。彩異驚流雪，香饒點便風。裁成識天意，萬物與花同。
春日芙蓉園侍宴應制:御道紅旗出，芳園翠輦游。繞花開水殿，架竹起山樓。荷芰輕薰幄，魚龍出負舟。寧知穆天子，空賦白雲秋。
奉和聖制人日清暉閣宴群臣遇雪應制:樓觀空煙里，初年瑞雪過。苑花齊玉樹，池水作銀河。七日祥圖啟，千春御賞多。輕飛傳彩勝，天上奉薰歌。
奉和七夕宴兩儀殿應制:靈媛乘秋發，仙裝警夜催。月光窺欲渡，河色辨應來。機石天文寫，針樓御賞開。竊觀棲鳥至，疑向鵲橋回。
奉和九日幸臨渭亭登高應制得時字:嘉會宜長日，高筵順動時。曉光雲外洗，晴色雨餘滋。降鶴因韶德，吹花入御詞。願陪陽數節，億萬九秋期。
游禁苑幸臨渭亭遇雪應制:平明敞帝居，霰雪下凌虛。寫月含珠綴，從風薄綺疏。年驚花絮早，春夜管弦初。已屬雲天外，欣承霈澤餘。
奉和送金城公主適西蕃應制:帝女出天津，和戎轉罽輪。川經斷腸望，地與析支鄰。奏曲風嘶馬，銜悲月伴人。旋知偃兵革，長是漢家親。
奉和聖制登驪山高頂寓目應制:仙蹕御層氛，高高積翠分。岩聲中谷應，天語半空聞。豐樹連黃葉，函關入紫雲。聖圖恢宇縣，歌賦小橫汾。
幸白鹿觀應制:碧虛清吹下，藹藹入仙宮。松磴攀雲絕，花源接澗空。受符邀羽使，傳訣註香童。詎似閑居日，徒聞有順風。
題壽安王主簿池館:洛邑通馳道，韓郊在屬城。館將花雨映，潭與竹聲清。賢俊鸞棲棘，賓游馬佩衡。願言隨狎鳥，從此濯吾纓。
扈從溫泉奉和姚令公喜雪:清道豐人望，乘時漢主游。恩暉隨霰下，慶澤與雲浮。泉暖驚銀磧，花寒愛玉樓。鼎臣今有問，河伯且應留。
秋社日崇讓園宴得新字:鳴爵三農稔，句龍百代神。運昌叨輔弼，時泰喜黎民。樹缺池光近，雲開日影新。生全應有地，長願樂交親。
奉和魏僕射秋日還鄉有懷之作:南宮夙拜罷，東道晝游初。飲餞傾冠蓋，傳呼問里閭。樹悲懸劍所，溪想釣璜餘。明發輝光至，增榮駟馬車。
武擔山寺:武檐獨蒼然，墳山下玉泉。鱉靈時共盡，龍女事同遷。松柏銜哀處，幡花種福田。詎知留鏡石，長與法輪圓。
餞潞州陸長史再守汾州:河尹政成期，為汾昔所推。不榮三入地，還美再臨時。擁傳雲初合，聞鶯日正遲。道傍多出餞，別有吏民思。
餞荊州崔司馬:茂禮雕龍昔，香名展驥初。水連南海漲，星拱北辰居。稍發仙人履，將題別駕輿。明年徵拜入，荊玉不藏諸。
送吏部李侍郎東歸得歸字:陌上有光輝，披雲向洛畿。賞來榮扈從，別至惜分飛。泉溜含風急，山煙帶日微。茂曹今去矣，人物喜東歸。
送光祿姚卿還都:漢室有英台，荀家寵俊才。九卿朝已入，三子暮同來。不授綸為草，還司鼎用梅。兩京王者宅，駟馬日應回。
春晚送瑕丘田少府還任，因寄洛中鏡上人:聞道還沂上，因聲寄洛濱。別時花欲盡，歸處酒應春。聚散同行客，悲歡屬故人。少年追樂地，遙贈一沾巾。
送賈起居奉使入洛取圖書因便拜覲:舊國才因地，當朝史命官。遺文徵闕簡，還思採芳蘭。傳發關門候，觴稱邑里歡。早持京副入，旋佇洛書刊。
送常侍舒公歸覲:朝聞講藝餘，晨省拜恩初。訓胄尊庠序，榮親耀里閭。朱丹華轂送，斑白綺筵舒。江上春流滿，還應薦躍魚。
興州出行:危途曉未分，驅馬傍江濆。滴滴泣花露，微微出岫雲。松梢半吐月，蘿翳漸移曛。旅客腸應斷，吟猿更使聞。
邊秋薄暮一作出塞:海外秋鷹擊，霜前旅雁歸。邊風思鞞鼓，落日慘旌麾。浦暗漁舟入，川長獵騎稀。客悲逢薄暮，況乃事戎機。
曉發方騫驛:傳置遠山蹊，龍鐘蹴澗泥。片陰常作雨，微照已生霓。鬢發愁氛換，心情險路迷。方知向蜀者，偏識子規啼。
經三泉路作:三月松作花，春行日漸賒。竹障山鳥路，藤蔓野人家。透石飛梁下，尋雲絕磴斜。此中誰與樂，揮涕語年華。
故高安大長公主輓詞:彤管承師訓，青圭備禮容。孟孫家代寵，元女國朝封。柔軌題貞順，閑規賦隸雍。寧知落照盡，霜吹入悲松。
贈司徒豆盧府君輓詞:寵贈追胡廣，親臨比賀循。幾聞投劍客，多會服緦人。草閉墳將古，松陰地不春。二陵猶可望，存歿有忠臣。
故右散騎常侍舒國公褚公輓詞:陽翟疏豐構，臨平演慶源。學筵尊授幾，儒服寵乘軒。審諭留中密，開陳與上言。徂暉一不借，空有賜東園。
奉和初春幸太平公主南莊應制:主第山門起灞川，宸游風景入初年。鳳凰樓下交天仗，烏鵲橋頭敞御筵。往往花間逢彩石，時時竹里見紅泉。今朝扈蹕平陽館，不羡乘槎雲漢邊。
奉和春日幸望春宮應制:東望望春春可憐，更逢晴日柳含煙。宮中下見南山盡，城上平臨北鬥懸。細草遍承回輦處，輕花微落奉觴前。宸游對此歡無極，鳥哢聲聲入管弦。
人日重宴大明宮恩賜彩縷人勝應制:疏龍磴道切昭回，建鳳旗門繞帝台。七葉仙蓂依月吐，千株御柳拂煙開。初年競貼宜春勝，長命先浮獻壽杯。是日皇靈知竊幸，群心就捧大明來。
侍宴安樂公主山莊應制:駸駸羽騎歷城池，帝女樓台向晚披。霧灑旌旗雲外出，風回岩岫雨中移。當軒半落天河水，繞徑全低月樹枝。簫鼓宸游陪宴日，和鳴雙鳳喜來儀。
興慶池侍宴應制:降鶴池前回步輦，棲鸞樹杪出行宮。山光積翠遙疑逼，水態含青近若空。直視天河垂象外，俯窺京室畫圖中。皇歡未使恩波極，日暮樓船更起風。
廣達樓下夜侍酺宴應制:東岳封回宴洛京，西墉通晚會公卿。樓台絕勝宜春苑，燈火還同不夜城。正睹人間朝市樂，忽聞天上管弦聲。酺來萬舞群臣醉，喜戴千年聖主明。
龍池樂章唐享龍池樂章第七章:西京鳳邸躍龍泉，佳氣休光鎮在天。軒後霧圖今已得，秦王水劍昔常傳。恩魚不入昆明釣，瑞鶴長如太液仙。願侍巡游同舊里，更聞簫鼓濟樓船。
扈從鄠杜間奉呈刑部尚書舅崔黃門馬常侍:翠輦紅旗出帝京，長楊鄠杜昔知名。雲山一一看皆美，竹樹蕭蕭畫不成。羽騎將過持袂拂，香車欲度捲簾行。漢家曾草巡游賦，何似今來應聖明。
景龍觀送裴士曹:昔日嘗聞公主第，今時變作列仙家。池傍坐客穿叢筱，樹下游人掃落花。雨雪長疑向函谷，山泉直似到流沙。君還洛邑分明記，此處同來閱歲華。
春晚紫微省直寄內:直省清華接建章，向來無事日猶長。花間燕子棲鳷鵲，竹下鵷雛繞鳳凰。內史通宵承紫誥，中人落晚愛紅妝。別離不慣無窮憶，莫誤卿卿學太常。
贈彭州權別駕:雙流脈脈錦城開，追餞年年往復回。只道歌謠迎半刺，徒聞禮數揖中台。黃鶯急囀春風盡，斑馬長嘶落景催。莫愴分飛岐路別，還當奏最掖垣來。
寒食宴於中舍別駕兄弟宅:子推山上歌龍罷，定國門前結駟來。始睹元昆鏘玉至，旋聞季子佩刀回。晴花處處因風起，御柳條條嚮日開。自有長筵歡不極，還將彩服詠南陔。
九月九日望蜀台:蜀王望蜀舊台前，九日分明見一川。北料鄉關方自此，南辭城郭復依然。青松系馬攢岩畔，黃菊留人籍道邊。自昔登臨湮滅盡，獨聞忠孝兩能傳。
奉和晦日幸昆明池應制:炎歷事邊陲，昆明始鑿池。豫游光後聖，徵戰罷前規。霽色清珍宇，年芳入錦陂。御杯蘭薦葉，仙仗柳交枝。二石分河瀉，雙珠代月移。微臣比翔泳，恩廣自無涯。
奉和聖制幸禮部尚書竇希玠宅應制:尚書列侯第，外戚近臣家。飛棟臨青綺，回輿轉翠華。日交當戶樹，泉漾滿池花。圓頂圖嵩石，方流擁魏沙。豫游今聽履，侍從昔鳴笳。自有天文降，無勞訪海槎。
奉和幸韋嗣立山莊應制:摐金寒野霽，步玉曉山幽。帝幄期松子，臣廬訪葛侯。百工徵往夢，七聖扈來游。鬥柄乘時轉，台階捧日留。樹重岩籟合，泉迸水光浮。石徑喧朝履，璜溪擁釣舟。恩如犯星夜，歡擬濟河秋。不學堯年隱，空令傲許由。
奉和聖制送張說上集賢學士賜宴得茲字:肅肅金殿里，招賢固在茲。鏘鏘石渠內，序拜亦同時。宴錫歡談道，文成貴說詩。用儒今作相，敦學舊為師。下際天光近，中來帝渥滋。國朝良史載，能事日論思。
奉和聖制途經華岳應制:朝望蓮華岳，神心就日來。晴觀五千仞，仙掌拓山開。受命金符葉，過祥玉瑞陪。霧披乘鹿見，雲起馭龍回。偃樹枝封雪，殘碑石冒苔。聖皇惟道契，文字勒岩隈。
奉和聖制經河上公廟應制:河流無日夜，河上有神仙。輦路曾經此，壇場即宛然。下疑成洞穴，高若在空煙。善物遺方外，和光繞道邊。事因周史得，言與漢王傳。喜屬膺期聖，邦家業又玄。
奉和聖制答張說出雀鼠谷:雨施巡方罷，雲從訓俗回。密途汾水衛，清蹕晉郊陪。寒著山邊盡，春當日下來。御祠玄鳥應，仙仗綠楊開。作頌音傳雅，觀文色動台。更知西向樂，宸藻協鹽梅。
奉和恩賜樂游園宴應制:樂游光地選，酺飲慶天從。座密千官盛，場開百戲容。綠塍際山盡，緹幕倚雲重。下上花齊發，周回柳遍濃。奪晴紛劍履，喧聽雜歌鐘。日晚銜恩散，堯人並可封。
恩制尚書省僚宴昆明池同用堯字:露渥灑雲霄，天官次鬥杓。昆明四十里，空水極晴朝。雁似銜紅葉，鯨疑噴海潮。翠山來徹底，白日去回標。泳廣漁杈溢，浮深妓舫搖。飽恩皆醉止，合舞共歌堯。
奉和聖制幸望春宮送朔方大總管張仁亶:北風吹早雁，日夕渡河飛。氣冷膠應折，霜明草正腓。老臣帷幄算，元宰廟堂機。餞飲回仙蹕，臨戎解御衣。軍裝乘曉發，師律候春歸。方佇勛庸盛，天詞降紫微。
奉和聖制登太行山中言志應制:北山東入海，馳道上連天。順動三光註，登臨萬象懸。俯觀河內邑，平指洛陽川。按蹕夷關險，張旗亘井泉。曉岩中警柝，春事下搜田。德重周王問，歌輕漢後傳。宸游鋪令典，睿思起芳年。願以封書奏，回鑾禪肅然。
奉和聖制漕橋東送新除岳牧:寶賢不遺俊，台閣盡鵷鸞。未若調人切，其如簡帝難。上才膺出典，中旨念分官。特以專城貴，深惟列郡安。政行思務本，風靡屬勝殘。有令田知急，無分獄在寬。至言題睿札，殊渥灑仙翰。詔餞三台降，朝榮萬國歡。舉杯臨水發，張樂擁橋觀。式佇東封會，鏘鏘檢玉壇。
奉和聖制途次舊居應制:潞國臨淄邸，天王別駕輿。出潛離隱際，小往大來初。東陸行春典，南陽即舊居。約川星罕駐，扶道日旂舒。雲覆連行在，風回助掃除。木行城邑望，皋落土田疏。昔試邦興後，今過俗徯予。示威寧校獵，崇讓不陳魚。府吏趨宸扆，鄉耆捧帝車。帳傾三飲處，閑整六飛餘。盛業銘汾鼎，昌期應洛書。願陪歌賦末，留比蜀相如。
奉和聖制至長春宮登樓望稼穡之作:帝跡奚其遠，皇符之所崇。敬時堯務作，盡力禹稱功。赫赫惟元後，經營自左馮。變蕪粳稻實，流惡水泉通。國阜猶前豹，人疲詎昔熊。黃圖巡沃野，清吹入離宮。是閱京坻富，仍觀都邑雄。憑軒一何綺，積溜寫晴空。禮節家安外，和平俗在中。見龍垂渭北，辭雁指河東。睿思方居鎬，宸游若飲豐。寧誇子雲從，只為獵扶風。
利州北佛龕前重於去歲題處作:重岩載看美，分塔起層標。蜀守經塗處，巴人作禮朝。地疑三界出，空是六塵銷。卧石鋪蒼蘚，行塍覆綠條。歲年書有記，非為學題橋。
閑園即事寄韋侍郎:結廬東城下，直望江南山。青靄遠相接，白雲來復還。拂筵紅蘚上，開幔綠條間。物應春偏好，情忘趣轉閑。憲臣饒美度，聯事惜徂顏。有酒空盈酌，高車不可攀。
扈從溫泉同紫微黃門群公泛渭川得齊字:虹旗映綠荑，春仗漢豐西。侍蹕浮清渭，揚舲降紫泥。近臨鈞石地，遙指釣璜溪。岸轉帆飛疾，川平棹舉齊。傅舟來是用，軒馭往應迷。興闋菱歌動，沙洲亂夕鷖。
餞趙尚書攝御史大夫赴朔方軍:勁虜欲南窺，揚兵護朔陲。趙堯寧易印，鄧禹即分麾。野餞回三傑，軍謀用六奇。雲邊愁出塞，日下愴臨岐。拔劍行人舞，揮戈戰馬馳。明年麟閣上，充國畫於斯。
曉發興州入陳平路:旌節指巴岷，年年行且巡。暮來青嶂宿，朝去綠江春。魚貫梁緣馬，猿奔樹息人。邑祠猶是漢，溪道即名陳。舊史饒遷謫，恆情厭苦辛。寧知報恩者，天子一忠臣。
同餞陽將軍兼源州都督御史中丞:右地接龜沙，中朝任虎牙。然明方改俗，去病不為家。將禮登壇盛，軍容出塞華。朔風搖漢鼓，邊馬思胡笳。旗合無邀正，冠危有觸邪。當看勞還日，及此御溝花。
扈從鳳泉和崔黃門喜恩旨解嚴罷圍之作:輦路岐山曲，儲胥渭水湄。教成提將鼓，禮備植虞旗。不取從畋樂，先流去殺慈。舜韶同舞日，湯祝盡飛時。物應陽和施，人知雨露私。何如穆天子，七萃幾勞師。
秋夜寓直中書呈黃門舅:簾櫳上夜鉤，清切聽更籌。忽共雞枝老，還如騎省秋。循庭喜三入，對渚憶雙游。紫紱名初拜，黃縑跡尚留。月舒當北幌，雲賦直東樓。恩渥迷天施，童蒙慰我求。遲君台鼎節，聞義一承流。
先是新昌小園期京兆尹一訪兼郎官數子自頃沉痾…成章:獨好中林隱，先期上月春。閑花傍戶落，喧鳥逼檐馴。寂寞東坡叟，傳呼北裡人。在山琴易調，開瓮酒歸醇。佇望應三接，彌留忽幾旬。不疑丹火變，空負綠條新。鬥蟻聞常日，歌龍值此辰。其如眾君子，嘉會阻清塵。
奉和馬常侍寺中之作:怨暑時雲謝，愆陽澤暫偏。鼎陳從祀日，鑰動問刑年。絳服龍雩寢，玄冠馬使旋。作霖期傅說，為旱聽周宣。河嶽陰符啟，星辰暗檄傳。浮涼吹景氣，飛動灑空煙。颯颯將秋近，沉沉與暝連。分湍涇水石，合穎雍州田。德施超三五，文雄賦十千。及斯何以樂，明主敬人天。
慈恩寺二月半寓言:二月韶春半，三空霽景初。獻來應有受，滅盡竟無餘。化跡傳官寺，歸誠謁梵居。殿堂花覆席，觀閣柳垂疏。共命枝間鳥，長生水上魚。問津窺彼岸，迷路得真車。行密幽關靜，談精俗態祛。稻麻欣所遇，蓬籜愴焉如。不駐秦京陌，還題蜀郡輿。愛離方自此，回望獨躕躇。
餞澤州盧使君赴任:聞道降綸書，為邦建彩旟。政憑循吏往，才以貴卿除。詞賦良無敵，聲華藹有餘。榮承四岳後，請絕五天初。關路通秦壁，城池接晉墟。撰期行子賦，分典列侯居。別望喧追餞，離言系慘舒。平蕪寒蛩亂，喬木夜蟬疏。寥泬秋先起，推移月向諸。舊交何以贈，客至待烹魚。
陳倉別隴州司戶李維深:京國自攜手，同途欣解頤。情言正的的，春物宛遲遲。忽背雕戎役，旋瞻獲寶祠。蜀城餘出守，吳岳爾歸思。歡愜更傷此，眷殷殊念茲。揚麾北林徑，跂石南澗湄。中作壺觴餞，回添道路悲。數花臨磴日，百草覆田時。有美同人意，無為行子辭。酣歌拔劍起，毋是答恩私。
奉和崔尚書贈大理陸卿鴻臚劉卿見示之作:戲藻嘉魚樂，棲梧見鳳飛。類從皆有召，聲應乃無違。美價逢時出，奇才選眾稀。避堂貽後政，掃第發前幾。出曳仙人履，還熏侍女衣。省中何赫奕，庭際滿芳菲。吏部端清鑒，丞郎肅紫機。會心歌詠是，回跡宴言非。北寺鄰玄闕，南城寫翠微。參差交隱見，仿佛接光輝。賓序嘗柔德，刑孚已霽威。巨源林下契，不速自同歸。
敬和崔尚書大明朝堂雨後望終南山見示之作:奕奕輕車至，清晨朝未央。未央在霄極，中路視咸陽。委曲漢京近，周回秦塞長。日華動涇渭，天翠合岐梁。五丈旌旗色，百層枌橑光。東連歸馬地，南指鬥雞場。晴壑照金戺，秋雲含璧璫。由餘窺霸國，蕭相奉興王。功役隱不見，頌聲存復揚。權宜珍構絕，聖作寶圖昌。在德期巢燧，居安法禹湯。冢卿才順美，多士賦成章。價重三台俊，名超百郡良。焉知掖垣下，陳力自迷方。
夜聞故梓州韋使君明當引紼感而成章:惻矣南鄰問，冥然東岱幽。里閈寧相杵，朝嘆忽遷舟。君心惟伯仲，吾人復款游。對連時亦早，交喜歲才周。序發扶陽贈，文因司寇酬。詎期危露盡，相續逝川流。卧疾無三弔，居閑有百憂。振風吟鼓夕，明月照帷秋。蘚駁題詩館，楊疏奏伎樓。共將歌笑嘆，轉為弟兄留。感物存如夢，觀生去若浮。餘非忘情者，雪涕報林丘。
御箭連中雙兔:宸游經上苑，羽獵向閑田。狡兔初迷窟，纖驪詎著鞭。三驅仍百步，一發遂雙連。影射含霜草，魂消向月弦。歡聲動寒木，喜氣滿晴天。那似陳王意，空隨樂府篇。
奉和聖制過潼津關:在德何夷險，觀風復往還。自能同善閉，中路可無關。
山鷓鴣詞二首:玉關徵戍久，空閨人獨愁。寒露濕青苔，別來蓬鬢秋。人坐青樓晚，鶯語百花時。愁多人易老，斷腸君不知。
汾上驚秋:北風吹白雲，萬里渡河汾。心緒逢搖落，秋聲不可聞。
山驛閑卧即事:息燕歸檐靜，飛花落院閑。不愁愁自著，誰道憶鄉關。
將赴益州題小園壁:歲窮惟益老，春至卻辭家。可惜東園樹，無人也作花。
詠禮部尚書廳後鵲:懷印喜將歸，窺巢戀且依。自知棲不定，還欲向南飛。
詠死兔:兔子死蘭彈，持來掛竹竿。試將明鏡照，何異月中看。
夜宴安樂公主新宅:車如流水馬如龍，仙史高臺十二重。天上初移衡漢匹，可憐歌舞夜相從。
侍宴桃花園詠桃花應制:桃花灼灼有光輝，無數成蹊點更飛。為見芳林含笑待，遂同溫樹不言歸。
奉和聖制幸韋嗣立莊應制:樹色參差隱翠微，泉流百尺向空飛。傳聞此處投竿住，遂使茲辰扈蹕歸。
重送舒公:散騎金貂服彩衣，松花水上逐春歸。懸知邑里遙相望，事主榮親代所稀。
句:飛埃結紅霧，游蓋飄青雲。指如十挺墨，耳似兩張匙。醜雖有足，甲不全身。見君無口，知伊少人。
龍池篇:靈沼縈回邸第前，浴日涵春寫曙天。始見龍台升鳳闕，應如霄漢起神泉。石匱渚傍還啟聖，桃李初生更有仙。欲化帝圖從此受，正同河變一千年。
龍池篇:龍池初出此龍山，常經此地謁龍顏。日日芙蓉生夏水，年年楊柳變春灣。堯壇寶匣餘煙霧，舜海漁舟尚往還。願似飄颻五雲影，從來從去九天關。
奉和聖制龍池篇:帝宅王家大道邊，神馬潛龍涌聖泉。昔日昔時經此地，看來看去漸成川。歌臺舞榭宜正月，柳岸梅洲勝往年。莫疑波上春雲少，只為從龍直上天。
打球篇:德陽宮北苑東頭，雲作高臺月作樓。金錘玉鎣千金地，寶杖雕文七寶球。竇融一家三尚主，梁冀頻封萬戶侯。容色由來荷恩顧，意氣平生事俠游。共道用兵如斷蔗，俱能走馬入長楸。紅鬣錦鬃風騄驥，黃絡青絲電紫騮。奔星亂下花場里，初月飛來畫杖頭。自有長鳴須決勝，能馳迅走滿先籌。薄暮漢宮愉樂罷，還歸堯室曉垂旒。
阮公體:秦王按劍怒，發卒戍龍沙。雄圖尚未畢，海內已紛拏。黃塵暗天起，白日斂精華。唯見長城外，僵屍如亂麻。
同蔡孚五亭詠:章奏中京罷，雲泉別業歸。拂琴鋪野席，牽柳掛朝衣。翡翠巢書幌，鴛鴦立釣磯。幽棲可憐處，春事滿林扉。
蔡起居山亭:文史歸休日，棲閑卧草亭。薔薇一架紫，石竹數重青。垂露和仙藥，燒香誦道經。莫將山水弄，持與世人聽。
送友人尉蜀中:故友漢中尉，請為西蜀吟。人家多種橘，風土愛彈琴。水向昆明闊，山連大夏深。理閑無別事，時寄一登臨。
贈溫駙馬汝陽王:疇昔承餘論，文章幸濫推。夜陪銀漢賞，朝奉桂山詞。梁邸調歌日，秦樓按舞時。登高頻作賦，體物屢為詩。連騎長楸下，浮觴曲水湄。北堂留上客，南陌送佳期。憶昨陪臨泛，於今阻宴私。再看冬雪滿，三見夏花滋。都尉朝青閣，淮王侍紫墀。寧知倦游者，華發老京師。
邊詞:五原春色舊來遲，二月垂楊未掛絲。即今河畔冰開日，正是長安花落時。
戲詠:有意嫌兵部，專心望考功。誰知腳蹭蹬，幾落省牆東。
題巴州光福寺楠木:近郭城南山寺深，亭亭奇樹出禪林。結根幽壑不知歲，聳乾摩天凡幾尋。翠色晚將嵐氣合，月光時有夜猿吟。經行綠葉望成蓋，宴坐黃花長滿襟。此木嘗聞生豫章，今朝獨秀在巴鄉。凌霜不肯讓松柏，作宇由來稱棟梁。會待良工時一眄，應歸法水作慈航。
儀坤廟樂章。永和:猗若清廟，肅肅熒熒。國薦嚴祀，坤興淑靈。有幾在室，有樂在庭。臨茲孝享，百祿惟寧。
儀坤廟樂章。金奏:陰靈效祉，軒曜降精。祥符淑氣，慶集柔明。瑤俎既列，雕桐發聲。徽猷永遠，比德皇英。
擬古三首:遙裔煙嶼鴻，雙影旦夕同。交翰倚沙月，和鳴弄江風。灌若茂芳序，君子從遠戎。雲生陰海沒，花落春潭空。紅淚掩促柱，錦衾羅薰籠。自傷瓊草綠，詎惜鉛粉紅。裂帛附雙燕，為予向遼東。讀書三十載，馳騖周六經。儒衣乾時主，忠策獻闕廷。一朝奉休盼，從容廁群英。束身趨建禮，秉筆坐承明。廨署相填噎，僚吏紛縱橫。五日休浣時，屠蘇繞玉屏。橘花覆北沼，桂樹交西榮。樹棲兩鴛鴦，含春向我鳴。皎潔綺羅艷，便娟絲管清。擾擾天地間，出處各有情。何必岩石下，枯槁閑此生。頹光無淹晷，逝水有迅流。綠苔紛易歇，紅顏不再求。歌笑當及春，無令壯志秋。弱年仕關輔，簃門豁御溝。敷愉東城際，婉孌南陌頭。荷花嬌綠水，楊葉暖青樓。中有綺羅人，可憐名莫愁。畫屏繞金膝，珠簾懸玉鉤。纖指調寶琴，泠泠哀且柔。贈君鴛鴦帶，因以鷫鸘裘。窗曉吟日坐，閨夕秉燭游。無作北門客，咄咄懷百憂。
贈劉舍人古意:女床閟靈鳥，文章世所希。巢君碧梧樹，舞君青瑣闈。或言鳳池樂，撫翼更西飛。鳳池環禁林，仙閣靄沉沉。璇題激流日，珠綴綿清陰。鬱穆絲言重，熒煌臺座深。風張丹戺翮，月弄紫庭音。眾彩結不散，孤英跂莫尋。浩歌在西省，經傳恣潛心。
和李適答宋十一入崖口五渡見贈:聞有獨往客，拂衣捐世心。結欣薄枉渚，撰念縈舊林。經亘去崖合，冥綿歸壑深。琪樹環碧彩，金潭生翠陰。沿洄弄沙榜，詭仄眺明岑。夕聞桂里猿，曉玩松上禽。雜佩蘊孤袖，瓊敷綴雙襟。我懷滄洲想，懿爾白雲吟。秉願理方協，存期跡易尋。茲言庶不負，為報岩中琴。
雪:雪暗窮海雲，灑空紛似露。朔風吹故里，宛轉玉階樹。孤妾調玉瑟，早寒生錦衿。況君張羅幕，愁坐北庭陰。
比乾墓:大位天下寶，維賢國之鎮。殷道微而在，受辛纂頹胤。山鳴鬼又哭，地裂川亦震。媟黷皆佞諛，虔劉盡英雋。孤卿帝叔父，特進貞而順。玉床逾皓潔，銅柱方歊焮。奉國歷三朝，觀竅明一瞬。季代猖狂主，蓄怒提白刃。之子彌忠讜，憤然更勇進。撫膺誓隕越，知死故不吝。已矣竟剖心，哲婦亦同殉。驪龍暴雙骨，太岳摧孤仞。周發次商郊，冤骸悲莫殣。鋒劍剿遺孽，報復一何迅。駐罕歌淑靈，命徒封旅櫬。自爾銜幽酷，於嗟流景駿。丘墳被宿莽，壇戺緣飛磷。貞觀戒北徵，維皇念忠信。荒墳護草木，刻桷吹煨燼。代遠恩更崇，身頹名益振。帝詞書樂石，國饌羅芳釁。偉哉烈士圖，奇英千古徇。
題東山子李適碑陰二首:隴嶂縈紫氣，金光赫氛氳。美人含遙靄，桃李芳自薰。圖高黃鶴羽，寶奪驪龍群。忽驚薤露曲，掩噎東山雲。回也實夭折，賈生亦脆促。今復哀若人，危光迅風燭。夜台淪清鏡，窮塵埋結綠。何以贈下泉，生芻唯一束。
淮亭吟:貞寂慮兮淮山幽，憐芳若兮攬中洲。崩湍委咽日夜流，孤客危坐心自愁。矧鶴唳兮風曉，復猿鳴兮霜秋。熠耀飛兮蟋蟀吟，倚清瑟兮橫涼琴。擷瑤芳兮弔楚水，弄琪樹兮歌越岑。山碕礒兮隈曲，水涓漣兮洞汨。金光延起兮驟興沒，青苔竟兮綠蘋歇。綠蘋歇兮凋朱顏，美人寂歷兮何時閑，君不見可憐桐柏上，豐茸桂樹花滿山。
芳樹:玉花珍簟上，金縷畫屏開。曉月憐箏柱，春風憶鏡台。箏柱春風吹曉月，芳樹落花朝暝歇。稿砧刀頭未有期，攀條拭淚坐相思。
游禁苑幸臨渭亭遇雪應制:玉律藏冰候，彤階飛雪時。日寒消不盡，風定舞還遲。瓊樹留宸矚，璇花入睿詞。懸知穆天子，黃竹謾言詩。
奉和送金城公主適西蕃應制:鳳扆憐簫曲，鸞閨念掌珍。羌庭遙築館，廟策重和親。星轉銀河夕，花移玉樹春。聖心凄送遠，留蹕望徵塵。
幸白鹿觀應制:鳳輿乘八景，龜籙向三仙。日月移平地，雲霞綴小天。金童擎紫藥，玉女獻青蓮。花洞留宸賞，還旗繞夕煙。
胡無人行:十月繁霜下，徵人遠鑿空。雲搖錦車節，海照角端弓。暗磧埋沙樹，沖飆捲塞蓬。方隨膜拜入，歌舞玉門中。
婕妤:君恩忽斷絕，妾思終未央。巾櫛不可見，枕席空餘香。窗暗網羅白，階秋苔蘚黃。應門寂已閉，流涕向昭陽。
採蓮曲:妾家越水邊，搖艇入江煙。既覓同心侶，復採同心蓮。折藕絲能脆，開花葉正圓。春歌弄明月，歸棹落花前。
孤燭嘆一作閨怨:切切夜閨冷，微微孤燭然。玉盤紅淚滴，金燼彩光圓。暖手縫輕素，嚬蛾續斷弦。相思咽不語，迴向錦屏眠。
閨怨:徵客戍金微，愁閨獨掩扉。塵埃生半榻，花絮落殘機。褪暖蠶初卧，巢昏燕欲歸。春風日向盡，銜涕作徵衣。
餞唐州高使君赴任:香萼媚紅滋，垂條縈綠絲。情人拂瑤袂，共惜此芳時。驌驦已躑躅，鳥隼方葳蕤。跂予望太守，流潤及京師。
奉和幸新豐溫泉宮應制:姬典歌時邁，虞篇記省方。何如黑帝月，玄覽白雲鄉。翠仗縈船岸，明旆應萯陽。風搖花眊彩，雪艷寶戈芒。御陌開函次，離宮夾樹行。桂枝籠騕褭，松葉覆堂皇。仙石含珠液，溫池孕璧房。涌疑神瀵溢，澄若帝台漿。獨沸流常熱，潛蒸氣轉香。青壇環玉甃，紅礎鑠金光。藻曜凝芳潔，葳蕤獻淑祥。五龍歸寶算，九扈葉時康。同預華封老，中衢祝聖皇。
同韋舍人元旦早朝:夕轉清壺漏，晨驚長樂鐘。逶迤綸禁客，假寐守銅龍。予亦趨三殿，肩隨謁九重。繁珂接曙響，華劍比春容。相問韶光歇，彌憐芳意濃。願言乘日旰，攜手即雲峰。
侍宴韋嗣立山莊應制:鼎臣休浣隙，方外結遙心。別業青霞境，孤潭碧樹林。每馳東墅策，遙弄北溪琴。帝眷紓時豫，台園賞歲陰。移鑾明月沼，張組白雲岑。御酒瑤觴落，仙壇竹徑深。三光懸聖藻，五等冠朝簪。自昔皇恩感，咸言獨自今。
送特進李嶠入都袝廟:特進三公下，台臣百揆先。孝圖開寢石，祠主卜牲筵。恩級青綸賜，徂裝紫橐懸。綢繆金鼎席，宴餞玉潢川。北鬥分徵路，東山起贈篇。樂池歌綠藻，梁苑藉紅荃。騎轉商岩日，旌搖關塞煙。廟堂須鯁議，錦節佇來旋。
春閨:戍客戍清波，幽閨幽思多。暗梁聞語燕，夜燭見飛蛾。寶鴨藏脂粉，金屏綴綺羅。裁衣捲紋素，織錦度鳴梭。有使通西極，緘書寄北河。年光只恐盡，徵戰莫蹉跎。
奉和興慶池戲競渡應制:夾道傳呼翊翠虯，天回日轉御芳洲。青潭曉靄籠仙蹕，紅嶼晴花隔彩旒。香溢金杯環廣坐，聲傳妓舸匝中流。群臣相慶嘉魚樂，共哂橫汾歌吹秋。
苑中遇雪應制:千鐘聖酒御筵披，六齣祥英亂繞枝。即此神仙對瓊圃，何煩轍跡向瑤池。
上巳日祓禊渭濱應制:晴風麗日滿芳洲，柳色春筵祓錦流。皆言侍蹕橫汾宴，暫似乘槎天漢游。
夜宴安樂公主新宅應制:鳳樓開闔引明光，花酎連添醉益香。欲知帝女薰天貴，金柯玉柱夜成行。
餞唐永昌:金溪碧水玉潭沙，鳧舄翩翩弄日華。鬥雞香陌行春倦，為摘東園桃李花。
侍宴桃花園:源水叢花無數開，丹跗紅萼間青梅。從今結子三千歲，預喜仙游復摘來。
石淙:碧澱紅涔崿嶂間，淙嵌洑岨洊成灣。琪樹璿娟花未落，銀芝窋吒露初還。八風行殿開仙榜，七景飛輿下石關。張蔦席雲平圃宴，焜煌金記蘊名山。
夏日游德州贈高四:日觀鄰全趙，星臨俯舊吳。鬲津開巨浸，稽阜鎮名都。紫雲浮劍匣，青山孕寶符。封疆恢霸道，問鼎競雄圖。神光包四大，皇威震八區。風煙通地軸，星象正天樞。天樞陰南北，地軸殊鄉國。闢門通舜賓，比屋封堯德。言謝垂鉤隱，來參負鼎職。天子不見知，群公詎相識。未展從東駿，空戢圖南翼。時命欲何言，撫膺長嘆息。嘆息將如何，游人意氣多。白雪梁山曲，寒風易水歌。泣魏傷吳起，思趙切廉頗。凄斷韓王劍，生死翟公羅。羅悲翟公意，劍負韓王氣。驕餌去易論，忌途良可畏。夙昔懷江海，平生混涇渭。千載契風雲，一言忘賤貴。去去訪林泉，空谷有遺賢。言投爵里刺，來泛野人船。締交君贈縞，投分我忘筌。成風郢匠斫，流水伯牙弦。牙弦忘道術，漳濱恣閑逸。聊安張蔚廬，詎掃陳蕃室。虛室狎招尋，敬愛混浮沉。一諾黃金信，三復白珪心。霜松貞雅節，月桂朗沖襟。靈台萬頃浚，學府九流深。談玄明毀璧，拾紫陋籝金。鷺濤開碧海，鳳彩綴詞林。林虛星華映，水澈霞光凈。霞水兩分紅，川源四望通。霧捲天山靜，煙銷太史空。鳥聲流向薄，蝶影亂芳叢。柳陰低槧水，荷氣上薰風。風月芳菲節，物華紛可悅。將歡促席賞，遽爾又歸別。積水帶吳門，通波連禹穴。贈言雖欲盡，機心庶應絕。潘岳本自閑，梁鴻不因熱。一瓢欣狎道，三月聊棲拙。棲拙隱金華，狎道訪仙查。放曠愚公谷，消散野人家。一頃南山豆，五色東陵瓜。野衣裁薜葉，山酒酌藤花。白雲離望遠，青溪隱路賒。儻憶幽岩桂，猶冀折疏麻。
在江南贈宋五之問:井絡雙源浚，潯陽九派長。淪波通地穴，輸委下歸塘。別島籠朝蜃，連洲擁夕漲。韞珠澄積潤，讓璧動浮光。浮光凝折水，積潤疏圓沚。玉輪涵地開，劍閣連星起。風煙標迥秀，英靈信多美。懷德踐遺芳，端操慚謀已。謀已謬觀光，牽跡強凄惶。揆拙迷三省，勞生昧兩忘。彈隨空被笑，獻楚自多傷。一朝殊默語，千里易炎涼。炎涼幾遷貿，川陸疲臻湊。積水架吳濤，連山橫楚岫。風月雖殊昔，星河猶是舊。姑蘇望南浦，邯鄲通北走。北走平生親，南浦別離津。瀟湘一超忽，洞庭多苦辛。秋江無綠芷，寒汀有白蘋。採之將何遺，故人漳水濱。漳濱已遼遠，江潭未旋返。為聽短歌行，當想長洲苑。露金熏菊岸，風佩搖蘭阪。蟬鳴稻葉秋，雁起蘆花晚。晚秋雲日明，亭皋風霧清。獨負平生氣，重牽搖落情。占星非聚德，夢月詎懸名。寂寥傷楚奏，凄斷泣秦聲。秦聲懷舊里，楚奏悲無已。郢路少知音，叢台富奇士。溫輝凌愛日，壯氣驚寒水。一顧重風雲，三冬足文史。文史盛紛綸，京洛多風塵。猶輕五車富，未重一囊貧。李仙非易托，蘇鬼尚難因。不惜勞歌盡，誰為聽陽春。
晚憩田家:轉蓬勞遠役，披薜下田家。山形類九折，水勢急三巴。懸梁接斷岸，澀路擁崩查。霧岩淪曉魄，風漵漲寒沙。心跡一朝舛，關山萬里賒。龍章徒表越，閩俗本殊華。旅行悲泛梗，離贈折疏麻。唯有寒潭菊，獨似故園花。
出石門:層岩遠接天，絕嶺上棲煙。松低輕蓋偃，藤細弱絲懸。石明如掛鏡，苔分似列錢。暫策為龍杖，何處得神仙。
至分陝:陝西開勝壤，召南分沃疇。列樹巢維鵲，平渚下睢鳩。憩棠疑勿剪，曳葛似攀樛。至今王化美，非獨在隆周。
寓居洛濱對雪憶謝二一作洛濱對雪憶謝二兄弟:旅思眇難裁，沖飆恨易哀。曠望洛川晚，飄颻瑞雪來。積彩明書幌，流韻繞琴台。色奪迎仙羽，花避犯霜梅。謝庭賞方逸，袁扉掩未開。高人儻有訪，興盡詎須回。
北眺舂陵:攬轡疲宵邁，驅馬倦晨興。既出封泥谷，還過避雨陵。山行明照上，谿宿密雲蒸。登高徒欲賦，詞殫獨撫膺。
夏日游目聊作:暫屏囂塵累，言尋物外情。致逸心逾默，神幽體自輕。浦夏荷香滿，田秋麥氣清。詎假滄浪上，將濯楚臣纓。
同崔駙馬曉初登樓思京:麗譙通四望，繁憂起萬端。綺疏低晚魄，鏤檻肅初寒。白雲鄉思遠，黃圖歸路難。唯餘西向笑，暫似當長安。
月夜有懷簡諸同病:閑庭落景盡，疏簾夜月通。山靈響似應，水凈望如空。棲枝猶繞鵲，遵渚未來鴻。可嘆高樓婦，悲思杳難終。
敘寄員半千:薄宦三河道，自負十餘年。不應驚若厲，只為直如弦。坐歷山川險，吁嗟陵谷遷。長吟空抱膝，短翮詎沖天。魂歸滄海上，望斷白雲前。釣名勞拾紫，隱跡自談玄。不學多能聖，徒思鴻寶仙。斯志良難已，此道豈徒然。嗟為刀筆吏，恥從繩墨牽。岐路情雖狎，人倫地本偏。長揖謝時事，獨往訪林泉。寄言二三子，生死不來旋。
詠懷古意上裴侍郎:三十二餘罷，鬢是潘安仁。四十九仍入，年非朱買臣。縱橫愁系越，坎壈倦游秦。出籠窮短翮，委轍涸枯鱗。窮經不沾用，彈鋏欲誰申。天子未驅策，歲月幾沉淪。輕生長慷慨，效死獨殷勤。徒歌易水客，空老渭川人。一得視邊塞，萬里何苦辛。劍匣胡霜影，弓開漢月輪。金刀動秋色，鐵騎想風塵。為國堅誠款，捐軀忘賤貧。勒功思比憲，決略暗欺陳。若不犯霜雪，虛擲玉京春。
春夜韋明府宅宴得春字:酌桂陶芳夜，披薜嘯幽人。雅琴馴魯雉，清歌落範塵。宿雲低迥蓋，殘月上虛輪。幸此承恩洽，聊當故鄉春。
過張平子墓:西鄂該通理，南陽擅德音。玉卮浮藻麗，銅渾積思深。忽懷今日昔，非復昔時今。日落豐碑暗，風來古木吟。惟嘆窮泉下，終鬱羡魚心。
從軍中行路難二首一作行軍軍中行路難、軍中行路難:君不見封狐雄虺自成群，馮深負固結妖氛。玉璽分兵徵惡少，金壇受律動將軍。將軍擁旄宣廟略，戰士橫行靜夷落。長驅一息背銅梁，直指三巴登劍閣。閣道岧嶢起戍樓，劍門遙裔俯靈丘。邛關九折無平路，江水雙源有急流。徵役無期返，他鄉歲華晚。杳杳丘陵出，蒼蒼林薄遠。途危紫蓋峰，路澀青泥阪。去去指哀牢，行行入不毛。絕壁千里險，連山四望高。中外分區宇，夷夏殊風土。交趾枕南荒，昆彌臨北戶。川原繞毒霧，溪谷多淫雨。行潦四時流，崩查千歲古。漂梗飛蓬不自安，捫藤引葛度危巒。昔時聞道從軍樂，今日方知行路難。滄江綠水東流駛，炎洲丹徼南中地。南中南鬥映星河，秦川秦塞阻煙波。三春邊地風光少，五月瀘中瘴癘多。朝驅疲斥候，夕息倦樵歌。向月彎繁弱，連星轉太阿。重義輕生懷一顧，東伐西徵凡幾度。夜夜朝朝斑鬢新，年年歲歲戎衣故。灞城隅，滇池水，天涯望轉積，地際行無已。徒覺炎涼節物非，不知關山千萬里。棄置勿重陳，徵行多苦辛。且悅清笳楊柳曲，詎憶芳園桃李人。絳節朱旗分白羽，丹心白刃酬明主。但令一被君王知，誰憚三邊徵戰苦。行路難，幾千端，無復歸雲憑短翰，空餘望日想長安。君不見玉關塵色暗邊庭，銅鞮雜虜寇長城。天子按劍徵餘勇，將軍受脤事橫行。七德龍韜開玉帳，千里鼉鼓疊金鉦。陰山苦霧埋高壘，交河孤月照連營。連營去去無窮極，擁旆遙遙過絕國。陣雲朝結晦天山，寒沙夕漲迷疏勒。龍鱗水上開魚貫，馬首山前振雕翼。長驅萬里詟祁連，分麾三命武功宣。百發烏號遙碎柳，七尺龍文迥照蓮。春來秋去移灰琯，蘭閨柳市芳塵斷。雁門迢遞尺書稀，鴛被相思雙帶緩。行路難，行路難，誓令氛祲靜皋蘭。但使封侯龍額貴，詎隨中婦鳳樓寒。
帝京篇:山河千里國，城闕九重門。不睹皇居壯，安知天子尊。皇居帝里崤函谷，鶉野龍山侯甸服。五緯連影集星躔，八水分流橫地軸。秦塞重關一百二，漢家離宮三十六。桂殿。岑對玉樓，椒房窈窕連金屋。三條九陌麗城隈，萬戶千門平旦開。復道斜通鳷鵲觀，交衢直指鳳凰台。劍履南宮入，簪纓北闕來。聲名冠寰宇，文物象昭回。鉤陳肅蘭戺，璧沼浮槐市。銅羽應風回，金莖承露起。校文天祿閣，習戰昆明水。朱邸抗平臺，黃扉通戚里。平臺戚里帶崇墉，炊金饌玉待鳴鐘。小堂綺帳三千戶，大道青樓十二重。寶蓋雕鞍金絡馬，蘭窗繡柱玉盤龍。繡柱璇題粉壁映，鏘金鳴玉王侯盛。王侯貴人多近臣，朝游北里暮南鄰。陸賈分金將宴喜，陳遵投轄正留賓。趙李經過密，蕭朱交結親。丹鳳朱城白日暮，青牛紺幰紅塵度。俠客珠彈垂楊道，倡婦銀鉤採桑路。倡家桃李自芳菲，京華游俠盛輕肥。延年女弟雙鳳入，羅敷使君千騎歸。同心結縷帶，連理織成衣。春朝桂尊尊百味，秋夜蘭燈燈九微。翠幌珠簾不獨映，清歌寶瑟自相依。且論三萬六千是，寧知四十九年非。古來榮利若浮雲，人生倚伏信難分。始見田竇相移奪，俄聞衛霍有功勛。未厭金陵氣，先開石槨文。朱門無復張公子，灞亭誰畏李將軍。相顧百齡皆有待，居然萬化咸應改。桂枝芳氣已銷亡，柏梁高宴今何在。春去春來苦自馳，爭名爭利徒爾為。久留郎署終難遇，空掃相門誰見知。當時一旦擅豪華，自言千載長驕奢。倏忽摶風生羽翼，須臾失浪委泥沙。黃雀徒巢桂，青門遂種瓜。黃金銷鑠素絲變，一貴一賤交情見。紅顏宿昔白頭新，脫粟布衣輕故人。故人有湮淪，新知無意氣。灰死韓安國，羅傷翟廷尉。已矣哉，歸去來。馬卿辭蜀多文藻，揚雄仕漢乏良媒。三冬自矜誠足用，十年不調幾邅回。汲黯薪逾積，孫弘閣未開。誰惜長沙傅，獨負洛陽才。
疇昔篇:少年重英俠，弱歲賤衣冠。既托寰中賞，方承膝下歡。遨游灞水曲，風月洛城端。且知無玉饌，誰肯逐金丸。金丸玉饌盛繁華，自言輕侮季倫家。五霸爭馳千里馬，三條競騖七香車。掩映飛軒乘落照，參差步障引朝霞。池中舊水如懸鏡，屋裡新妝不讓花。意氣風雲倏如昨，歲月春秋屢回薄。上苑頻經柳絮飛，中園幾見梅花落。當時門客今何在，疇昔交朋已疏索。莫教憔悴損容儀，會得高秋雲霧廓。淹留坐帝鄉，無事積炎涼。一朝披短褐，六載奉長廊。賦文慚昔馬，執戟嘆前揚。揮戈出武帳，荷筆入文昌。文昌隱隱皇城裡，由來奕奕多才子。潘陸詞鋒駱驛飛，張曹翰苑縱橫起。卿相未曾識，王侯寧見擬。垂釣甘成白首翁，負薪何處逢知己。判將運命賦窮通，從來奇舛任西東。不應永棄同芻狗，且復飄颻類轉蓬。容鬢年年異，春華歲歲同。榮親未盡禮，徇主欲申功。脂車秣馬辭鄉國，縈轡西南使邛僰。玉壘銅梁不易攀，地角天涯眇難測。鶯囀蟬吟有悲望，鴻來雁度無音息。陽關積霧萬里昏，劍閣連山千種色。蜀路何悠悠，岷峰阻且修。回腸隨九折，迸淚連雙流。寒光千里暮，露氣二江秋。長途看束馬，平水且沉牛。華陽舊地標神制，石鏡蛾眉真秀麗。諸葛才雄已號龍，公孫躍馬輕稱帝。五丁卓犖多奇力，四士英靈富文藝。雲氣橫開八陣形，橋形遙分七星勢。川平煙霧開，游戲錦城隈。墉高龜望出，水凈雁文回。尋姝入酒肆，訪客上琴台。不識金貂重，偏惜玉山頹。他鄉冉冉消年月，帝里沈沈限城闕。不見猿聲助客啼，唯聞旅思將花發。我家迢遞關山裡，關山迢遞不可越。故園梅柳尚餘春，來時勿使芳菲歇。解鞅欲言歸，執袂愴多違。北梁俱握手，南浦共沾衣。別情傷去蓋，離念惜徂輝。知音何所托，木落雁南飛。回來望平陸，春來酒應熟。相將菌閣卧青溪，且用藤杯泛黃菊。十年不調為貧賤，百日屢遷隨倚伏。只為須求負郭田，使我再乾州縣祿。百年鬱鬱少騰遷，萬里遙遙入鏡川。涘江拂潮沖白日，淮海長波接遠天。叢竹凝朝露，孤山起暝煙。賴有邊城月，常伴客旌懸。東南美箭稱吳會，名都隱軫三江外。塗山執玉應昌期，曲水開襟重文會。仙鏑流音鳴鶴嶺，寶劍分輝落蛟瀨。未看白馬對蘆芻，且覺浮雲似車蓋。江南節序多，文酒屢經過。共踏春江曲，俱唱採菱歌。舟移疑入鏡，棹舉若乘波。風光無限極，歸楫礙池荷。眺聽煙霞正流眄，即從王事歸艫轉。芝田花月屢裴回，金谷佳期重游衍。登高北望嗤梁叟，憑軾西徵想潘掾。峰開華岳聳疑蓮，水激龍門急如箭。人事謝光陰，俄遭霜露侵。偷存七尺影，分沒九泉深。窮途行泣玉，憤路未藏金。茹荼空有嘆，懷橘獨傷心。年來歲去成銷鑠，懷抱心期漸寥落。掛冠裂冕已辭榮，南畝東皋事耕鑿。賓階客院常疏散，蓬徑柴扉終寂寞。自有林泉堪隱棲，何必山中事丘壑。我住青門外，家臨素滻濱。遙瞻丹鳳闕，斜望黑龍津。荒衢通獵騎，窮巷抵樵輪。時有桃源客，來訪竹林人。昨夜琴聲奏悲調，旭旦含顰不成笑。果乘驄馬發囂書，復道郎官稟綸誥。冶長非罪曾縲紲，長孺然灰也經溺。高門有閱不圖封，峻筆無聞斂敷妙。適離京兆謗，還從御史彈。炎威資夏景，平曲況秋翰。畫地終難入，書空自不安。吹毛未可待，搖尾且求餐。丈夫坎壈多愁疾，契闊迍邅盡今日。慎罰寧憑兩造辭，嚴科直掛三章律。鄒衍銜悲系燕獄，李斯抱怨拘秦桎。不應白發頓成絲，直為黃沙暗如漆。紫禁終難叫，朱門不易排。驚魂聞葉落，危魄逐輪埋。霜威遙有厲，雪枉遂無階。含冤欲誰道，飲氣獨居懷。忽聞驛使發關東，傳道天波萬里通。涸鱗去轍還游海，幽禽釋網便翔空。舜澤堯曦方有極，讒言巧佞儻無窮。誰能跼跡依三輔，會就商山訪四翁。
艷情代郭氏答盧照鄰:迢迢芊路望芝田，眇眇函關恨蜀川。歸雲已落涪江外，還雁應過洛水瀍。洛水傍連帝城側，帝宅層甍垂鳳翼。銅駝路上柳千條，金谷園中花幾色。柳葉園花處處新，洛陽桃李應芳春。妾向雙流窺石鏡，君住三川守玉人。此時離別那堪道，此日空床對芳沼。芳沼徒游比目魚，幽徑還生拔心草。流風回雪儻便娟，驥子魚文實可憐。擲果河陽君有分，貨酒成都妾亦然。莫言貧賤無人重，莫言富貴應須種。綠珠猶得石崇憐，飛燕曾經漢皇寵。良人何處醉縱橫，直如循默守空名。倒提新縑成慊慊，翻將故劍作平平。離前吉夢成蘭兆，別後啼痕上竹生。別日分明相約束，已取宜家成誡勖。當時擬弄掌中珠，豈謂先摧庭際玉。悲鳴五里無人問，腸斷三聲誰為續。思君欲上望夫台，端居懶聽將雛曲。沉沉落日向山低，檐前歸燕並頭棲。抱膝當窗看夕兔，側耳空房聽曉雞。舞蝶臨階只自舞，啼鳥逢人亦助啼。獨坐傷孤枕，春來悲更甚。峨眉山上月如眉，濯錦江中霞似錦。錦字迴文欲贈君，劍壁層峰自糾紛。平江淼淼分清浦，長路悠悠間白雲。也知京洛多佳麗，也知山岫遙虧蔽。無那短封即疏索，不在長情守期契。傳聞織女對牽牛，相望重河隔淺流。誰分迢迢經兩歲，誰能脈脈待三秋。情知唾井終無理，情知覆水也難收。不復下山能借問，更向盧家字莫愁。
代女道士王靈妃贈道士李榮:玄都五府風塵絕，碧海三山波浪深。桃實千年非易待，桑田一變已難尋。別有仙居對三市，金闕銀宮相向起。台前鏡影伴仙娥，樓上簫聲隨鳳史。鳳樓迢遞絕塵埃，鶯時物色正裴回。靈芝紫檢參差長，仙桂丹花重疊開。雙童綽約時游陟，三鳥聯翩報消息。盡言真侶出遨游，傳道風光無限極。輕花委砌惹裾香，殘月窺窗覘幌色。個時無數並妖妍，個里無窮總可憐。別有眾中稱黜帝，天上人間少流例。洛濱仙駕啟遙源，淮浦靈津符遠筮。自言少小慕幽玄，只言容易得神仙。珮中邀勒經時序，簫里尋思復幾年。尋思許事真情變，二人容華識少選。漫道燒丹止七飛，空傳化石曾三轉。寄語天上弄機人，寄語河邊值查客，乍可匆匆共百年，誰使遙遙期七夕。想知人意自相尋，果得深心共一心。一心一意無窮已，投漆投膠非足擬。只將羞澀當風流，持此相憐保終始。相憐相念倍相親，一生一代一雙人。不把丹心比玄石，惟將濁水況清塵。只言柱下留期信，好欲將心學松蕣。不能京兆畫蛾眉，翻向成都騁騶引。青牛紫氣度靈關，盡素赩鱗去不還。連苔上砌無窮綠，修竹臨壇幾處斑。此時空床難獨守，此日別離那可久。梅花如雪柳如絲，年去年來不自持。初言別在寒偏在，何悟春來春更思。春時物色無端緒，雙枕孤眠誰分許。分念嬌鶯一種啼，生憎燕子千般語。朝雲旭日照青樓，遲暉麗色滿皇州。落花泛泛浮靈沼，垂柳長長拂御溝。御溝大道多奇賞，俠客妖容遞來往。寶騎連花鐵作錢，香輪騖水珠為網。香輪寶騎競繁華，可憐今夜宿倡家。鸚鵡杯中浮竹葉，鳳凰琴里落梅花。許輩多情偏送款，為問春花幾時滿。千回鳥信說眾諸，百過鶯啼說長短。長短眾諸判不尋，千回百過浪關心。何曾舉意西鄰玉，未肯留情南陌金。南陌西鄰咸自保，還轡歸期須及早。為想三春狹斜路，莫辭九折邛關道。假令白里似長安，須使青牛學劍端。蘋風入馭來應易，竹杖成龍去不難。龍飆去去無消息，鸞鏡朝朝減容色。君心不記下山人，妾欲空期上林翼。上林三月鴻欲稀，華表千年鶴未歸。不分淹留桑路待，只應直取桂輪飛。
從軍行:平生一顧重，意氣溢三軍。野日分戈影，天星合劍文。弓弦抱漢月，馬足踐胡塵。不求生入塞，唯當死報君。
王昭君一作昭君怨:斂容辭豹尾，緘恨度龍鱗。金鈿明漢月，玉箸染胡塵。古鏡菱花暗，愁眉柳葉顰。唯有清笳曲，時聞芳樹春。
於紫雲觀贈道士:碧落澄秋景，玄門啟曙關。人疑列御至，客似令威還。羽蓋徒欣仰，雲車未可攀。只應傾玉醴，時許寄頹顏。
渡瓜步江:捧檄辭幽徑，鳴榔下貴洲。驚濤疑躍馬，積氣似連牛。月迥寒沙凈，風急夜江秋。不學浮雲影，他鄉空滯留。
途中有懷:眷然懷楚奏，悵矣背秦關。涸鱗驚照轍，墜羽怯虛彎。素服三川化，烏裘十上還。莫言無皓齒，時俗薄朱顏。
至分水戍:行役忽離憂，復此愴分流。濺石回湍咽，縈叢曲澗幽。陰岩常結晦，宿莽競含秋。況乃霜晨早，寒風入戍樓。
望鄉夕泛:歸懷剩不安，促榜犯風瀾。落宿含樓近，浮月帶江寒。喜逐行前至，憂從望里寬。今夜南枝鵲，應無繞樹難。
久客臨海有懷:天涯非日觀，地屺望星樓。練光搖亂馬，劍氣上連牛。草濕姑蘇夕，葉下洞庭秋。欲知凄斷意，江上涉安流。
游兗部逢孔君自衛來，欣然相遇若舊:游人自衛返，背客隔淮來。傾蓋金蘭合，忘筌玉葉開。繁花明日柳，疏蕊落風梅。將期重交態，時慰不然灰。
西京守歲:閑居寡言宴，獨坐慘風塵。忽見嚴冬盡，方知列宿春。夜將寒色去，年共曉光新。耿耿他鄉夕，無由展舊親。
同辛簿簡仰酬思玄上人林泉四首:聞君招隱地，仿佛武陵春。緝芰知還楚，披榛似避秦。崩查年祀積，幽草歲時新。一謝滄浪水，安知有逸人。芳晨臨上月，幽賞狎中園。有蝶堪成夢，無羊可觸藩。忘懷南澗藻，蠲思北堂萱。坐嘆華滋歇，思君誰為言。林泉恣探歷，風景暫裴徊。客有遷鶯處，人無結駟來。聚花如薄雪，沸水若輕雷。今日徒招隱，終知異鑿壞。俗遠風塵隔，春還初服遲。林疑中散地，人似上皇時。芳杜湘君曲，幽蘭楚客詞。山中有春草，長似寄相思。
秋日餞陸道士陳文林:青牛游華岳，赤馬走吳宮。玉柱離鴻怨，金罍浮蟻空。日霽崤陵雨，塵起洛陽風。唯當玄度月，千里與君同。
送鄭少府入遼共賦俠客遠從戎:邊烽警榆塞，俠客度桑乾。柳葉開銀鏑，桃花照玉鞍。滿月臨弓影，連星入劍端。不學燕丹客，空歌易水寒。
送費六還蜀:星樓望蜀道，月峽指吳門。萬行流別淚，九折切驚魂。雪影含花落，雲陰帶葉昏。還愁三徑晚，獨對一清尊。
秋日送侯四得彈字:我留安豹隱，君去學鵬摶。岐路分襟易，風雲促膝難。夕漲流波急，秋山落日寒。惟有思歸引，凄斷為君彈。
秋日送尹大赴京:掛瓢餘隱舜，負鼎爾乾湯。竹葉離樽滿，桃花別路長。低河耿秋色，落月抱寒光。素書如可嗣，幽谷佇賓行。
秋夜送閻五還潤州:通莊抵舊里，溝水泣新知。斷雲飄易滯，連露積難披。素風啼迥堞，驚月繞疏枝。無力勵短翰，輕舉送長離。
送王明府參選賦得鶴:振衣游紫府，飛蓋背青田。虛心恆警露，孤影尚凌煙。離歌凄妙曲，別操繞繁弦。在陰如可和，清響會聞天。
秋日送別:寂寥心事晚，搖落歲時秋。共此傷年發，相看惜去留。當歌應破涕，哀命返窮愁。別後能相憶，東陵有故侯。
別李嶠得勝字:芳尊徒自滿，別恨轉難勝。客似游江岸，人疑上灞陵。寒更承夜永，涼景向秋澄。離心何以贈，自有玉壺冰。
在兗州餞宋五之問:淮沂泗水地，梁甫汶陽東。別路青驪遠，離尊綠蟻空。柳寒凋密翠，棠晚落疏紅。別後相思曲，凄斷入琴風。
游靈公觀:靈峰標勝境，神府枕通川。玉殿斜連漢，金堂迥架煙。斷風疏晚竹，流水切危弦。別有青門外，空懷玄圃心。
夏日游山家同夏少府:返照下層岑，物外狎招尋。蘭徑薰幽珮，槐庭落暗金。谷靜風聲徹，山空月色深。一遣樊籠累，唯餘松桂心。
初秋登王司馬樓宴得同字:展驥端居暇，登龍喜宴同。締賞三清滿，承歡六義通。野晦寒陰積，潭虛夕照空。顧慚非夢鳥，濫此廁雕蟲。
初秋於竇六郎宅宴:千里風雲契，一朝心賞同。意盡深交合，神靈俗累空。草帶銷寒翠，花枝發夜紅。唯將澹若水，長揖古人風。
冬日宴:二三物外友，一百杖頭錢。賞洽袁公地，情披樂令天。促席鸞觴滿，當爐獸炭然。何須攀桂樹，逢此自留連。
鏤雞子:幸遇清明節，欣逢舊練人。刻花爭臉態，寫月競眉新。暈罷空餘月，詩成並道春。誰知懷玉者，含響未吟晨。
詠美人在天津橋:美女出東鄰，容與上天津。整衣香滿路，移步襪生塵。水下看妝影，眉頭畫月新。寄言曹子建，個是洛川神。
送宋五之問得涼字:願言游泗水，支離去二漳。道術君所篤，筌蹄餘自忘。雪威侵竹冷，秋爽帶池涼。欲驗離襟切，岐路在他鄉。
憲台出縶寒夜有懷:獨坐懷明發，長謠苦未安。自應迷北叟，誰肯問南冠。生死交情異，殷憂歲序闌。空餘朝夕鳥，相伴夜啼寒。
送郭少府探得憂字:開筵枕德水，輟棹艤仙舟。貝闕桃花浪，龍門竹箭流。當歌凄別曲，對酒泣離憂。還望青門外，空見白雲浮。
冬日過故人任處士書齋:神交尚投漆，虛室罷游蘭。網積窗文亂，苔深履跡殘。雪明書帳冷，水靜墨池寒。獨此琴台夜，流水為誰彈。
送劉少府游越州:一丘餘枕石，三越爾懷鉛。離亭分鶴蓋，別岸指龍川。露下蟬聲斷，寒來雁影連。如何溝水上，凄斷聽離弦。
賦得白雲抱幽石:重岩抱危石，幽澗曳輕雲。繞鎮仙衣動，飄蓬羽蓋分。錦色連花靜，苔光帶葉熏。詎知吳會影，長抱谷城文。
賦得春雲處處生:千里年光靜，四望春雲生。槧日祥光舉，疏雲瑞葉輕。蓋陰籠迥樹，陣影抱危城。非將吳會遠，飄蕩帝鄉情。
在獄詠蟬:西陸蟬聲唱，南冠客思侵。那堪玄鬢影，來對白頭吟。露重飛難進，風多響易沉。無人信高潔，誰為表予心。
詠水:列名通地紀，疏派合天津。波隨月色凈，態逐桃花春。照霞如隱石，映柳似沉鱗。終當挹上善，屬意澹交人。
同張二詠雁:唼藻滄江遠，銜蘆紫塞長。霧深迷曉景，風急斷秋行。陣照通宵月，書封幾夜霜。無復能鳴分，空知愧稻粱。
詠雪:龍雲玉葉上，鶴雪瑞花新。影亂銅烏吹，光銷玉馬津。含輝明素篆，隱跡表祥輪。幽蘭不可儷，徒自繞陽春。
詠雲酒:朔空曾紀歷，帶地舊疏泉。色泛臨碭瑞，香流赴蜀仙。款交欣散玉，洽友悅沉錢。無復中山賞，空吟吳會篇。
塵灰:洛川流雅韻，秦道擅苛威。聽歌梁上動，應律管中飛。光飄神女襪，影落羽人衣。願言心未翳，終冀效輕微。
秋晨同淄川毛司馬秋九詠。秋風:紫陌炎氛歇，青蘋晚吹浮。亂竹搖疏影，縈池織細流。飄香曳舞袖，帶粉泛妝樓。不分君恩絕，紈扇曲中秋。
秋晨同淄川毛司馬秋九詠。秋雲:南陸銅渾改，西郊玉葉輕。泛鬥瑤光動，臨陽瑞色明。蓋陰連鳳闕，陣影翼龍城。詎知時不遇，空傷流滯情。
秋晨同淄川毛司馬秋九詠。秋蟬:九秋行已暮，一枝聊暫安。隱榆非諫楚，噪柳異悲潘。分形妝薄鬢，鏤影飾危冠。自憐疏影斷，寒林夕吹寒。
秋晨同淄川毛司馬秋九詠。秋露:玉關寒氣早，金塘秋色歸。泛掌光逾凈，添荷滴尚微。變霜凝曉液，承月委圓輝。別有吳臺上，應濕楚臣衣。
秋晨同淄川毛司馬秋九詠。秋月:雲披玉繩凈，月滿鏡輪圓。裛露珠暉冷，凌霜桂影寒。漏彩含疏薄，浮光漾急瀾。西園徒自賞，南飛終未安。
秋晨同淄川毛司馬秋九詠。秋水:貝闕寒流徹，玉輪秋浪清。圖雲錦色凈，寫月練花明。泛曲鵾弦動，隨軒鳳轄驚。唯當御溝上，凄斷送歸情。
秋晨同淄川毛司馬秋九詠。秋螢:玉虯分靜夜，金螢照晚涼。含輝疑泛月，帶火怯凌霜。散彩縈虛牖，飄花繞洞房。下帷如不倦，當解惜餘光。
秋晨同淄川毛司馬秋九詠。秋菊:擢秀三秋晚，開芳十步中。分黃俱笑日，含翠共搖風。碎影涵流動，浮香隔岸通。金翹徒可泛，玉斝竟誰同。
秋晨同淄川毛司馬秋九詠。秋雁:聯翩辭海曲，遙曳指江乾。陣去金河冷，書歸玉塞寒。帶月凌空易，迷煙逗浦難。何當同顧影，刷羽泛清瀾。
樂大夫輓詞五首:可嘆浮生促，吁嗟此路難。丘陵一起恨，言笑幾時歡。蕭索郊埏晚，荒涼井徑寒。誰當門下客，獨見有任安。蒿里誰家地，松門何代丘。百年三萬日，一別幾千秋。返照寒無影，窮泉凍不流。居然同物化，何處欲藏舟。昔去梅笳發，今來薤露晞。彤騶朝帝闕，丹旐背王畿。城郭猶疑是，原陵稍覺非。九原如可作，千載與誰歸。一旦先朝菌，千秋掩夜台。青烏新兆去，白馬故人來。草露當春泣，松風向暮哀。寧知荒壟外，弔鶴自裴徊。忽見泉台路，猶疑水鏡懸。何如開白日，非復睹青天。華表迎千歲，幽扃送百年。獨嗟流水引，長掩伯牙弦。
丹陽刺史輓詞三首:百齡嗟倏忽，一旦向山阿。丹桂銷已盡，青松哀更多。薰風虛聽曲，薤露反成歌。自有藏舟處，誰憐隙駟過。惻愴恆山羽，留連棣萼篇。佳城非舊日，京兆即新阡。城郭三千歲，丘陵幾萬年。唯餘松柏壠，朝夕起寒煙。短歌三獻曲，長夜九泉台。此室玄扃掩，何年白日開。荒郊疏古木，寒隧積陳荄。獨此傷心地，松聲薄暮來。
稱心寺:徵帆恣遠尋，逶迤過稱心。凝滯蘅灌岸，沿洄楂柚林。穿漵不厭曲，艤潭惟愛深。為樂凡幾許，聽取舟中琴。
陪潤州薛司空丹徒桂明府游招隱寺:共尋招隱寺，初識戴顒家。還依舊泉壑，應改昔雲霞。綠竹寒天筍，紅蕉臘月花。金繩倘留客，為系日光斜。
棹歌行:寫月塗黃罷，凌波拾翠通。鏡花搖芰日，衣麝入荷風。葉密舟難蕩，蓮疏浦易空。鳳媒羞自托，鴛翼恨難窮。秋帳燈華翠，倡樓粉色紅。相思無別曲，並在棹歌中。
海曲書情:薄游倦千里，勞生負百年。未能槎上漢，詎肯劍游燕。白雲照春海，青山橫曙天。江濤讓雙璧，渭水擲三錢。坐惜風光晚，長歌獨塊然。
蓬萊鎮:旅客春心斷，邊城夜望高。野樓疑海氣，白鷺似江濤。結綬疲三入，承冠泣二毛。將飛憐弱羽，欲濟乏輕舠。賴有陽春曲，窮愁且代勞。
和李明府:傳聞葉懸履，飛向洛陽城。馳道臨層掖，津門對小平。霞殘疑制錦，雲度似飄纓。藻掞潘江澈，塵虛範甑清。詎憐沖鬥氣，猶向匣中鳴。
春晚從李長史游開道林故山:幽尋極幽壑，春望陟春台。雲光棲斷樹，靈影入仙杯。古藤依格上，野徑約山隈。落蕊翻風去，流鶯滿樹來。興蘭荀御動，歸路起浮埃。
冬日野望:故人無與晤，安步陟山椒。野靜連雲捲，川明斷霧銷。靈岩聞曉籟，洞浦漲秋潮。三江歸望斷，千里故鄉遙。勞歌徒自奏，客魂誰為招。
晚渡黃河:千里尋歸路，一葦亂平源。通波連馬頰，迸水急龍門。照日榮光凈，驚風瑞浪翻。棹唱臨風斷，樵謳入聽喧。岸迥秋霞落，潭深夕霧繁。誰堪逝川上，日暮不歸魂。
宿山莊:金陵一超忽，玉燭幾還周。露積吳台草，風入郢門楸。林虛宿斷霧，磴險掛懸流。拾青非漢策，化緇類秦裘。牽跡猶多蹇，勞生未寡尤。獨此他鄉夢，空山明月秋。
晚度天山有懷京邑:忽上天山路，依然想物華。雲疑上苑葉，雪似御溝花。行嘆戎麾遠，坐憐衣帶賒。交河浮絕塞，弱水浸流沙。旅思徒漂梗，歸期未及瓜。寧知心斷絕，夜夜泣胡笳。
夕次蒲類津一作晚泊蒲類:二庭歸望斷，萬里客心愁。山路猶南屬，河源自北流。晚風連朔氣，新月照邊秋。竈火通軍壁，烽煙上戍樓。龍庭但苦戰，燕頷會封侯。莫作蘭山下，空令漢國羞。
遠使海曲春夜多懷:長嘯三春晚，端居百慮盈。未安胡蝶夢，遽切魯禽情。別島連寰海，離魂斷戍城。流星疑伴使，低月似依營。懷祿寧期達，牽時匪徇名。艱虞行已遠，時跡自相驚。
早發諸暨:徵夫懷遠路，夙駕上危巒。薄煙橫絕巘，輕凍澀回湍。野霧連空暗，山風入曙寒。帝城臨灞涘，禹穴枕江乾。橘性行應化，蓬心去不安。獨掩窮途淚，長歌行路難。
望月有所思:九秋涼風肅，千里月華開。圓光隨露湛，碎影逐波來。似霜明玉砌，如鏡寫珠胎。晚色依關近，邊聲雜吹哀。離居分照耀，怨緒共裴徊。自繞南飛羽，空忝北堂才。
送吳七游蜀:日觀分齊壤，星橋接蜀門。桃花嘶別路，竹葉瀉離樽。夏老蘭猶茂，秋深柳尚繁。霧銷山望迥，風高野聽喧。勞歌徒欲奏，贈別竟無言。唯有當秋月，空照野人園。
西行別東台詳正學士:意氣坐相親，關河別故人。客似秦川上，歌疑易水濱。塞荒行辨玉，台遠尚名輪。泄井懷邊將，尋源重漢臣。上苑梅花早，御溝楊柳新。只應持此曲，別作邊城春。
和王記室從趙王春日游陀山寺:鳥旟陪訪道，鷲嶺狎棲真。四禪明靜業，三空廣勝因。祥河疏疊澗，慧日皎重輪。葉暗龍宮密，花明鹿苑春。雕談筌奧旨，妙辯漱玄津。雅曲終難和，徒自奏巴人。
夏日夜憶張二:伏枕憂思深，擁膝獨長吟。烹鯉無尺素，筌魚勞寸心。疏麻空有折，芳桂湛無斟。廣庭含夕氣，閑宇澹虛陰。織蟲垂夜砌，驚鳥棲暝林。歡娛百年促，羈病一生侵。詎堪孤月夜，流水入鳴琴。
寒夜獨坐游子多懷簡知己:故鄉眇千里，離憂積萬端。鶉服長悲碎，蝸廬未卜安。富鉤徒有想，貧鋏為誰彈。柳秋風葉脆，荷曉露文團。晚金叢岸菊，餘佩下幽蘭。伐木傷心易，維桑歸去難。獨有孤明月，時照客庭寒。
在軍中贈先還知己:蓬轉俱行役，瓜時獨未還。魂迷金闕路，望斷玉門關。獻凱多慚霍，論封幾謝班。風塵催白首，歲月損紅顏。落雁低秋塞，驚鳧起暝灣。胡霜如劍鍔，漢月似刀環。別後邊庭樹，相思幾度攀。
秋日山行簡梁大官:乘馬陟層阜，迴首睇山川。攢峰銜宿霧，疊巘架寒煙。百重含翠色，一道落飛泉。香吹分岩桂，鮮雲抱石蓮。地偏心易遠，致默體逾玄。得性虛游刃，忘言已棄筌。彈冠勞巧拙，結綬倦牽纏。不如從四皓，丘中鳴一弦。
晚泊江鎮:四運移陰律，三翼泛陽侯。荷香銷晚夏，菊氣入新秋。夜烏喧粉堞，宿雁下蘆洲。海霧籠邊徼，江風繞戍樓。轉蓬驚別渚，徙橘愴離憂。魂飛灞陵岸，淚盡洞庭流。振影希鴻陸，逃名謝蟻丘。還嗟帝鄉遠，空望白雲浮。
浮槎:昔負千尋質，高臨九仞峰。真心凌晚桂，勁節掩寒松。忽值風飆折，坐為波浪沖。摧殘空有恨，擁腫遂無庸。渤海三千里，泥沙幾萬重。似舟飄不定，如梗泛何從。仙客終難托，良工豈易逢。徒懷萬乘器，誰為一先容。
晚泊河曲:三秋倦行役，千里泛歸潮。通波竹箭水，輕舸木蘭橈。金堤連曲岸，貝闕影浮橋。水凈千年近，星飛五老遙。疊花開宿浪，浮葉下涼飆。浦荷疏晚菂，津柳漬寒條。恓惶勞梗泛，凄斷倦蓬飄。仙槎不可托，河上獨長謠。
早發淮口望盱眙:養蒙分四瀆，習坎奠三荊。徙帝留餘地，封王表舊城。岸昏涵蜃氣，潮滿應雞聲。洲迥連沙靜，川虛積溜明。一朝從捧檄，千里倦懸旌。背流桐柏遠，逗浦木蘭輕。小山迷隱路，大塊切勞生。唯有貞心在，獨映寒潭清。
邊城落日:紫塞流沙北，黃圖灞水東。一朝辭俎豆，萬里逐沙蓬。候月恆持滿，尋源屢鑿空。野昏邊氣合，烽迥戍煙通。膂力風塵倦，疆場歲月窮。河流控積石，山路遠崆峒。壯志凌蒼兕，精誠貫白虹。君恩如可報，龍劍有雌雄。
宿溫城望軍營:虜地寒膠折，邊城夜柝聞。兵符關帝闕，天策動將軍。塞靜胡笳徹，沙明楚練分。風旗翻翼影，霜劍轉龍文。白羽搖如月，青山斷若雲。煙疏疑捲幔，塵滅似銷氛。投筆懷班業，臨戎想顧勛。還應雪漢恥，持此報明君。
過故宋:舊國千年盡，荒城四望通。雲浮非隱帝，日舉類游童。綺琴朝化洽，祥石夜論空。馬去遙奔鄭，蛇分近帶豐。池文斂束水，竹影漏寒叢。園兔承行月，川禽避斷風。故宋誠難定，從梁事未工。唯當過周客，獨愧吳台空。
邊夜有懷:漢地行逾遠，燕山去不窮。城荒猶築怨，碣毀尚銘功。古戍煙塵滿，邊庭人事空。夜關明隴月，秋塞急胡風。倚伏良難定，榮枯豈易通。旅魂勞泛梗，離恨斷徵蓬。蘇武封猶薄，崔駰宦不工。惟餘北叟意，欲寄南飛鴻。
傷祝阿王明府:洛川真氣上，重泉惠政融。含章光後烈，繼武嗣前雄。與善良難驗，生涯忽易窮。翔鳧猶化履，狎雉尚馴童。錢滿荒階綠，塵浮虛帳紅。夏餘將宿草，秋近未驚蓬。煙晦泉門閉，日盡夜台空。誰堪孤隴外，獨聽白楊風。
四月八日題七級:化城分鳥堞，香閣俯龍川。復棟侵黃道，重檐架紫煙。銘書非晉代，壁畫是梁年。霸略今何在，王宮尚巋然。二帝曾游聖，三卿是偶賢。因茲游勝侶，超彼托良緣。我出有為界，君登非想天。悠悠青曠里，蕩蕩白雲前。今日經行處，曲音號蓋煙。
和孫長史秋日卧病:霍第疏天府，潘園近帝台。調弦三婦至，置驛五侯來。尚想歡娛洽，吁嗟歲月催。金壇分上將，玉帳引環材。決勝鯨波靜，騰謀鳥谷開。白雲淮水外，紫陌灞陵隈。節變驚衰柳，笳繁思落梅。調神和玉燭，掞藻握珠胎。悵矣欣懷土，居然欲死灰。還因承雅曲，暫喜躍沈鰓。
餞鄭安陽入蜀:彭山折阪外，井絡少城隈。地是三巴俗，人非百裡材。畏途君悵望，岐路我裴徊。心賞風煙隔，容華歲月催。遙遙分鳳野，去去轉龍媒。遺錦非前邑，鳴琴即舊台。劍門千仞起，石路五丁開。海客乘槎渡，仙童馭竹回。魂將離鶴遠，思逐斷猿哀。唯有雙鳧舄，飛去復飛來。
詠懷:少年識事淺，不知交道難。一言芬若桂，四海臭如蘭。寶劍思存楚，金錘許報韓。虛心徒有托，循跡諒無端。太息關山險，吁嗟歲月闌。忘機殊會俗，守拙異懷安。阮籍空長嘯，劉琨獨未歡。十步庭芳斂，三秋隴月團。槐疏非盡意，松晚夜凌寒。悲調弦中急，窮愁醉里寬。莫將流水引，空向俗人彈。
春日離長安客中言懷一作春霽早行:年華開早律，霽色蕩芳晨。城闕千門曉，山河四望春。御溝通太液，戚里對平津。寶瑟調中婦，金罍引上賓。劇談推曼倩，驚坐揖陳遵。意氣一言合，風期萬里親。自惟安直道，守拙忌因人。談器非先木，圖榮異後薪。揶揄慚路鬼，憔悴切波臣。玄草終疲漢，烏裘幾滯秦。生涯無歲月，岐路有風塵。還嗟太行道，處處白頭新。
夕次舊吳:維舟背楚服，振策下吳畿。盛德弘三讓，雄圖枕九圍。黃池通霸跡，赤壁暢戎威。文物俄遷謝，英靈有盛衰。行嘆鴟夷沒，遽惜湛盧飛。地古煙塵暗，年深館宇稀。山川四望是，人事一朝非。懸劍空留信，亡珠尚識機。鄭風遙可托，關月眇難依。西北雲逾滯，東南氣轉微。徒懷伯通隱，多謝買臣歸。唯有荒台露，薄暮濕徵衣。
早秋出塞寄東台詳正學士:促駕逾三水，長驅望五原。天階分鬥極，地理接樓煩。溪月明關隴，戎雲聚塞垣。山川殊物候，風壤異涼暄。戍古秋塵合，沙寒宿霧繁。昔餘迷學步，投跡忝詞源。蘭渚浮延閣，蓬山款禁園。彯纓陪紱冕，載筆偶玙璠。汲冢寧詳蠹，秦牢詎辨冤。一朝從篚服，千里騖輕軒。鄉夢隨魂斷，邊聲入聽喧。南圖終鎩翮，北上遽催轅。弔影慚連茹，浮生倦觸藩。數奇何以托，桃李自無言。
幽縶書情通簡知己:昔歲逢楊意，觀光貴楚材。穴疑丹鳳起，場似白駒來。一命淪驕餌，三緘慎禍胎。不言勞倚伏，忽此遘邅回。驄馬刑章峻，蒼鷹獄吏猜。絕縑非易辨，疑璧果難裁。揆畫慚周道，端憂滯夏台。生涯一滅裂，岐路幾裴徊。青陸春芳動，黃沙旅思催。圓扉長寂寂，疏網尚恢恢。入阱先搖尾，迷津正曝腮。覆盆徒望日，蟄戶未經雷。霜歇蘭猶敗，風多木屢摧。地幽蠶室閉，門靜雀羅開。自憫秦冤痛，誰憐楚奏哀。漢陽窮鳥客，梁甫卧龍才。有氣還沖鬥，無時會鑿壞。莫言韓長孺，長作不然灰。
久戍邊城有懷京邑:擾擾風塵地，遑遑名利途。盈虛一易舛，心跡兩難俱。弱齡小山志，寧期大丈夫。九微光賁玉，千仞忽彈珠。棘寺游三禮，蓬山簉八儒。懷鉛慚後進，投筆願前驅。北走非通趙，西之似化胡。錦車朝促候，刁鬥夜傳呼。戰士青絲絡，將軍黃石符。連星入寶劍，半月上雕弧。拜井開疏勒，鳴桴動密須。戎機習短蔗，祆祲靜長榆。季月炎初盡，邊亭草早枯。層陰籠古木，窮色變寒蕪。海鶴聲嘹唳，城烏尾畢逋。葭繁秋色引，桂滿夕輪虛。行役風霜久，鄉園夢想孤。灞池遙夏國，秦海望陽紆。沙塞三千里，京城十二衢。楊溝連鳳闕，槐路擬鴻都。璧殿規宸象，金堤法鬥樞。雲浮西北蓋，月照東南隅。寶帳垂連理，銀床轉轆轤。廣筵留上客，豐饌引中廚。漏緩金徒箭，嬌繁玉女壺。秋濤飛喻馬，秋水泛仙艫。意氣風雲合，言忘道術趨。共矜名已泰，詎肯沫相濡。有志慚雕朽，無庸類散樗。關山暫超忽，形影嘆艱虞。結網空知羡，圖榮豈自誣。忘情同塞馬，比德類宛駒。隴阪肝腸絕，陽關亭候迂。迷魂驚落雁，離恨斷飛鳧。春去榮華盡，年來歲月蕪。邊愁傷郢調，鄉思繞吳歈。河氣通中國，山途限外區。相思若可寄，冰泮有銜蘆。
在軍登城樓:城上風威冷，江中水氣寒。戎衣何日定，歌舞入長安。
於易水送人:此地別燕丹，壯士發沖冠。昔時人已沒，今日水猶寒。
詠鏡:寫月無芳桂，照日有花菱。不持光謝水，翻將影學冰。
挑燈杖:稟質非貪熱，焦心豈憚熬。終知不自潤，何處用脂膏。
詠塵:凌波起羅襪，含風染素衣。別有知音調，聞歌應自飛。
玩初月一作沈佺期詩:忌滿光先缺，乘昏影暫流。既能明似鏡，何用曲如鉤。
送別:寒更承夜永，涼夕向秋澄。離心何以贈，自有玉壺冰。
憶蜀地佳人:東西吳蜀關山遠，魚來雁去兩難聞。莫怪常有千行淚，只為陽台一片雲。
詠鵝七歲時作:鵝鵝鵝，曲項向天歌。白毛浮綠水，紅掌撥清波。
仙鶴篇:白鶴乘空何處飛，青田紫蓋本相依。緱山七月雖長去，遼水千年會憶歸。緱山杳杳翔寥廓，遼水纍纍嘆城郭。經隨羽客步丹丘，曾逐仙人游碧落。迢迢碧落斷氛埃，霞堂雲閣幾重開。欲尋東海黃金竈，仍向西山白玉台。九皋獨唳方清切，五里驚群俄斷絕。月下分行似度雲，風前颺影疑回雪。風前月下路漫漫，水宿雲翔去幾般。宛轉能傾吳國市，裴回巧拂漢皇壇。琴中作曲從來易，鼓裡傳聲有甚難。夜夜恆飛銀漢曲，朝朝常飲玉池瀾。別有聞簫出紫煙，還如化履上青天。霜毛忽控三神下，玉羽俄看二客旋。燕雀終迷橫海志，蜉蝣豈識在陰年。莫言一舉輕千里，為與三山送九仙。
宴龍泓:登臨開勝托，眺矚盡良游。岩崿縈紆上，澄潭屈曲流。泛蘭清興洽，折桂野文遒。別後相思處，崎嶇碧澗幽。
凝碧池侍宴應制得出水槎:彼木生何代，為槎復幾年。欲乘銀漢曲，先泛玉池邊。擁溜根橫岸，沉波影倒懸。無勞問蜀客，此處即高天。
奉和宴小山池賦得溪字應制:年光開碧沼，雲色斂青溪。凍解魚方戲，風暄鳥欲啼。岩泉飛野鶴，石鏡舞山雞。柳發龍鱗出，松新麈尾齊。九韶從此驗，三月定應迷。
奉和過梁王宅即目應制:岩居多水石，野宅滿風煙。本謂開三徑，俄欣降九天。穿林移步輦，拂岸轉行旃。鳳竹初垂籜，龜河未吐蓮。願持山作壽，恆用劫為年。
奉和春日游龍門應制:鳳駕臨香地，龍輿上翠微。星宮含雨氣，月殿抱春輝。碧澗長虹下，雕梁早燕歸。雲疑浮寶蓋，石似拂天衣。露草侵階長，風花繞席飛。日斜宸賞洽，清吹入重闈。
秋日於天中寺尋復禮上人:妙域三時殿，香岩七寶宮。金繩先界道，玉柄即談空。喻筏知何極，傳燈竟不窮。彌天高義遠，初地勝因通。理詣歸一處，心行不二中。有無雙惑遣，真俗兩緣同。摘葉疑焚翠，投花若散紅。網珠遙映日，檐鐸近吟風。定沼寒光素，禪枝暝色蔥。願隨方便力，長冀釋塵籠。
句:雲螭非易匹，月駟本難儔。
奉和聖制夏日游石淙山:六龍驤首曉駸駸，七聖陪軒集潁陰。千丈松蘿交翠幕，一丘山水當鳴琴。青鳥白雲王母使，垂藤斷葛野人心。山中日暮幽岩下，泠然香吹落花深。
侍從過公主南宅侍宴探得風字應制:逐賞平陽第，鳴笳上苑東。鳥吟千戶竹，蝶舞百花叢。時攀小山桂，共挹大王風。坐客無勞起，秦簫曲未終。
出塞:俠客重恩光，駿馬飾金裝。瞥聞傳羽檄，馳突救邊荒。轉戰磨笄地，橫行戴鬥鄉。將軍占太白，小婦怨流黃。騕裊青絲騎，娉婷紅粉妝。一春鶯度曲，八月雁成行。誰堪坐秋思，羅袖拂空床。
泛舟侍宴應制:平明出御溝，解纜坐回舟。綠水澄明月，紅羅結綺樓。弦歌爭浦入，冠蓋逐川流。白魚臣作伴，相對舞王舟。
奉和聖制夏日游石淙山:雲車遙裔三珠樹，帳殿交陰八桂叢。澗險泉聲疑度雨，川平橋勢若晴虹。叔夜彈琴歌白雪，孫登長嘯韻清風。即此陪歡游閬苑，無勞辛苦向崆峒。
少年行:少年不識事，落魄游韓魏。珠軒流水車，玉勒浮雲騎。縱橫意不一，然諾心無二。白璧贈穰苴，黃金奉毛遂。妙舞飄龍管，清歌吟鳳吹。三春小苑游，千日中山醉。直言身可沉，誰論名與利。依倚孟嘗君，自知能市義。
太平公主山亭侍宴:淮南有小山，嬴女隱其間。折桂芙蓉浦，吹簫明月灣。扇掩將雛曲，釵承墮馬鬟。歡情本無限，莫掩洛城關。
奉和聖制夏日游石淙山:玉洞幽尋更是天，朱霞綠景鎮韶年。飛花藉藉迷行路，囀鳥遙遙作管弦。霧隱長林成翠幄，風吹細雨即虹泉。此中碧酒恆參聖，浪道昆山別有仙。
子夜冬歌:朔風扣群木，岩霜凋百草。借問月中人，安得長不老。
舞馬篇:星精龍種競騰驤，雙眼黃金紫艷光。一朝逢遇升平代，伏皂銜圖事帝王。我皇盛德苞六宇，俗泰時和虞石拊。昔聞九代有餘名，今日百獸先來舞。鉤陳周衛儼旌旄，鐘鎛陶匏聲殷地。承雲嘈囋駭日靈，調露鏗鈜動天駟。奔塵飛箭若麟螭，躡景追風忽見知。咀銜拉鐵並權奇，被服雕章何陸離。紫玉鳴珂臨寶鐙，青絲彩絡帶金羈。隨歌鼓而電驚，逐丸劍而飆馳。態聚足甫還急，驕凝驟不移。光敵白日下，氣擁綠煙垂。婉轉盤跚殊未已，懸空步驟紅塵起。驚鳧翔鷺不堪儔，矯鳳回鸞那足擬。蘅垂桂裛香氛氳，長鳴汗血盡浮雲。不辭辛苦來東道，只為簫韶朝夕聞。閶闔間，玉台側，承恩煦兮生光色。鸞鏘鏘，車翼翼，備國容兮為戎飾。充雲翹兮天子庭，荷日用兮情無極。吉良乘兮一千歲，神是得兮天地期。大易占雲南山壽，走參走覃共樂聖明時。
正夜侍宴應詔《英華》作正月望夜上陽宮侍宴應制:重關鐘漏通，夕敞鳳凰宮。雙闕祥煙里，千門明月中。酒盃浮湛露，歌曲唱流風。侍臣咸醉止，恆慚恩遇崇。
送道士入天台:洛陽陌上多離別，蓬萊山下足波潮。碧海桑田何處在，笙歌一聽一遙遙。
奉和聖制夏日游石淙山:山中別有神仙地，屈曲幽深碧澗垂。岩前暫駐黃金輦，席上還飛白玉卮。遠近風泉俱合雜，高低雲石共參差。林壑偏能留睿賞，長天莫遽下丹曦。
奉和聖制夏日游石淙山:九旗雲布臨嵩室，萬騎星陳集潁川。瑞液含滋登禹膳，飛流薦響入虞弦。山扉野徑朝花積，帳殿帷宮夏葉連。微臣獻壽迎千壽，願奉堯年倚萬年。
詠雲:瑞雲千里映，祥輝四望新。隨風亂鳥翅，泛水結魚鱗。布葉疑臨夏，開花詎待春。願得承嘉景，無令掩桂輪。
詠螢:卉草誠幽賤，枯朽絕因依。忽逢借羽翼，不覺生光輝。直念恩華重，長嗟報效微。方思助日月，為許願曾飛。
早春洛陽答杜審言:梓澤年光往復來，杜霸游人去不回。若非載筆登麟閣，定是吹簫伴鳳台。路傍桃李花猶嫩，波上芙蕖葉未開。分明寄語長安道，莫教留滯洛陽才。
詠項羽:北伐雖全趙，東歸不王秦。空歌拔山力，羞作渡江人。
詠漢高祖:百戰方夷項，三章且代秦。功歸蕭相國，氣盡戚夫人。
南行別弟一作楊師道詩，《英華》作韋承慶南中詠雁:萬裡人南去，三春雁北飛。不知何歲月，得與爾同歸。
長信宮中樹:婀娜當軒樹，莑茸倚蘭殿。葉艷九春華，香搖五明扇。餘花鳥弄盡，新葉蟲書遍。零落心自知，芳菲君不見。
下山逢故夫:妾身本薄命，輕棄城南隅。庭前厭芍藥，山上採蘼蕪。春風罥紈袖，零露濕羅襦。羞將憔悴日，提籠逢故夫。
巫山高:巫山十二峰，參差互隱見。潯陽幾千里，周覽忽已遍。想像神女姿，摘芳共珍薦。楚雲何逶迤，紅樹日蔥蒨。楚雲沒湘源，紅樹斷荊門。郢路不可見，況復夜聞猿。
棄妾篇:妾本叢台右，君在雁門陲。悠悠淇水曲，彩燕入桑枝。不因媒結好，本以容相知。容謝君應去，情移會有離。還君結縷帶，歸妾織成詩。此物雖輕賤，不用使人嗤。
苦寒行:胡天夜清迥，孤雲獨飄颺。遙裔出雁關，逶迤含晶光。陰陵久裴回，幽都無多陽。初寒凍巨海，殺氣流大荒。朔馬飲寒冰，行子履胡霜。路有從役倦，卧死黃沙場。羈旅因相依，慟之淚沾裳。由來從軍行，賞存不賞亡。亡者誠已矣，徒令存者傷。
從軍行一作秋閨:南庭結白露，北風掃黃葉。此時鴻雁來，驚鳴催思妾。曲房理針線，平砧搗文練。鴛綺裁易成，龍鄉信難見。窈窕九重閨，寂寞十年啼。紗窗白雲宿，羅幌月光棲。雲月隱微微，夜上流黃機。玉霜凍珠履，金吹薄羅衣。漢家已得地，君去將何事。宛轉結蠶書，寂寥無雁使。生平荷恩信，本為榮華進。況復落紅顏，蟬聲催綠鬢。
擬古贈陳子昂:惸惸孤形影，悄悄獨游心。以此從王事，常與子同衾。別離三河間，徵戰二庭深。胡天夜雨霜，胡雁晨南翔。節物感離居，同衾違故鄉。南歸日將遠，北方尚蓬飄。孟秋七月時，相送出外郊。海風吹涼木，邊聲響梢梢。勤役千萬里，將臨五十年。心事為誰道，抽琴歌坐筵。一彈再三嘆，賓御淚潺湲。送君竟此曲，從茲長絕弦。
定情篇:共君結新婚，歲寒心未卜。相與游春園，各隨情所逐。君愛菖蒲花，妾感苦寒竹。菖花多艷姿，寒竹有貞葉。此時妾比君，君心不如妾。簪玉步河堤，妖韶援綠荑。鳧雁將子游，鶯燕從雙棲。君念春光好，妾向春光啼。君時不得意，棄妾還金閨。結言本同心，悲歡何未齊。怨咽前致辭，願得申所悲。人間丈夫易，世路婦難為。始如經天月，終若流星馳。天月相終始，流星無定期。長信佳麗人，失意非蛾眉。廬江小吏婦，非關織作遲。本願長相對，今已長相思。復有游宦子，結援從梁陳。燕居崇三朝，去來歷九春。誓心妾終始，蠶桑奉所親。歸願未克從，黃金贈路人。潔婦懷明義，從泛河之津。於今千萬年，誰當問水濱。更憶娼家樓，夫婿事封侯。去時恩灼灼，去罷心悠悠。不憐妾歲晏，十載隴西頭。以茲常惕惕，百慮恆盈積。由來共結褵，幾人同匪石。故歲雕梁燕，雙去今來只。今日玉庭梅，朝紅暮成碧。碧榮始芬敷，黃葉已淅瀝。何用念芳春，芳春有流易。何用重歡娛，歡娛俄戚戚。家本巫山陽，歸去路何長。敘言情未盡，採菉已盈筐。桑榆日及景，物色盈高岡。下有碧流水，上有丹桂香。桂花不須折，碧流清且潔。贈君此芳菲，愛惠常不歇。贈君比潺湲，相思無斷絕。妾有秦家鏡，寶匣裝珠璣。鑒來年二八，不記易陰暉。妾無光寂寂，委照影依依。今日持為贈，相識莫相違。
綠珠篇:石家金谷重新聲，明珠十斛買娉婷。此日可憐君自許，此時可喜得人情。君家閨閣不曾難，常將歌舞借人看。意氣雄豪非分理，驕矜勢力橫相乾。辭君去君終不忍，徒勞掩袂傷鉛粉。百年離別在高樓，一旦紅顏為君盡。
和李侍郎古意一作古意和李侍郎嶠:妾家巫山隔漢川，君度南庭向胡苑。高樓迢遞想金天，河漢昭回更愴然。夜如何其夜未央，閑花照月愁洞房。自矜夫婿勝王昌，三十曾作侍中郎。一從流落戍漁陽，懷哉萬恨結中腸。南山冪冪兔絲花，北陵青青女蘿樹。由來花葉同一根，今日枝條分兩處。三星差池光照灼，北鬥西指秋雲薄。莖枯花謝枝憔悴，香銷色盡花零落。美人長嘆艷容萎，含情收取摧折枝。調絲獨彈聲未移，感君行坐星歲遲。閨中宛轉今若斯，誰能為報徵人知。
倡女行:石榴酒，葡萄漿。蘭桂芳，茱萸香。願君駐金鞍，暫此共年芳。願君解羅襦，一醉同匡床。文君正新寡，結念在歌倡。昨宵綺帳迎韓壽，今朝羅袖引潘郎。莫吹羌笛驚鄰里，不用琵琶喧洞房。且歌新夜曲，莫弄楚明光。此曲怨且艷，哀音斷人腸。
羸駿篇:噴玉長鳴西北來，自言當代是龍媒。萬里鐵關行入貢，九重金闕為君開，蹀躞朝馳過上苑，走參走覃暝走發章台。玉勒金鞍荷裝飾，路傍觀者無窮極。小山桂樹比權奇，上林桃花況顏色。忽聞天將出龍沙，漢主持將駕鼓車。去去山川勞日夜，遙遙關塞斷煙霞。山川關塞十年徵，汗血流離赴月營。肌膚銷遠道，膂力盡長城。長城日夕苦風霜，中有連年百戰場。搖珂嚙勒金羈盡，爭鋒足頓鐵菱傷。垂耳罷輕齎，棄置在寒谿。大宛蒲海北，滇壑雋崖西。沙平留緩步，路遠闇頻嘶。從來力盡君須棄，何必尋途我已迷。歲歲年年奔遠道，朝朝暮暮催疲老。扣冰晨飲黃河源，拂雪夜食天山草。楚水澶溪徵戰事，吳塞烏江辛苦地。持來報主不辭勞，宿昔立功非重利。丹心素節本無求，長鳴向君君不留。只應澶漫歸田裡，萬里低昂任生死。君王倘若不見遺，白骨黃金猶可市。
銅雀妓:金閣惜分香，鉛華不重妝。空餘歌舞地，猶是為君王。哀弦調已絕，艷曲不須長。共看西陵暮，秋煙起白楊。
侍宴應制得分字:紫禁肅晴氛，朱樓落曉雲。豫游龍駕轉，天樂鳳簫聞。竹外仙亭出，花間輦路分。微臣一何幸，詞賦奉明君。
梨園亭子侍宴:年光陌上發，香輦禁中游。草綠鴛鴦殿，花紅翡翠樓。天杯承露酌，仙管雜風流。今日陪歡豫，皇恩不可酬。
和蘇員外寓直:自昔重為郎，伊人練國章。三旬登建禮，五夜直明光。墨草尚書奏，衣飄侍御香。開軒竹氣靜，拂簟蕙風涼。曉漏離閶闔，鳴鐘出未央。從來宿臺上，天子貴文強。
哭故人:生死久離居，凄涼歷舊廬。嘆茲三徑斷，不踐十年餘。古木巢禽合，荒庭愛客疏。匣留彈罷劍，床積讀殘書。玉沒終無像，蘭言強問虛。平生不得意，泉路復何如。
折楊柳:可憐濯濯春楊柳，攀折將來就纖手。妾容與此同盛衰，何必君恩能獨久。
人日登高:僕本多悲者，年來不悟春。登高一游目，始覺柳條新。杜陵猶識漢，桃源不辨秦。暫若升雲霧，還似出囂塵。賴得煙霞氣，淹留攀桂人。
出塞:沙場三萬里，猛將五千兵。旌斷冰溪戍，笳吹鐵關城。陰雲暮下雪，寒日晝無晶。直為懷恩苦，誰知邊塞情。
長門怨:秋入長門殿，木落洞房虛。妾思宵徒靜，君恩日更疏。墜露清金閣，流螢點玉除。還將閨里恨，遙問馬相如。
將軍行:將軍闢轅門，耿介當風立。諸將欲言事，逡巡不敢入。劍氣射雲天，鼓聲振原隰。黃塵塞路起，走馬追兵急。彎弓從此去，飛箭如雨集。截圍一百裡，斬首五千級。代馬流血死，胡人抱鞍泣。古來養甲兵，有事常討襲。乘我廟堂運，坐使乾戈戢。獻凱歸京師，軍容何翕習。
從軍行:秋天風颯颯，群胡馬行疾。嚴城晝不開，伏兵暗相失。天子廟堂拜，將軍凶門出。紛紛伊洛道，戎馬幾萬匹。軍門壓黃河，兵氣沖白日。平生懷仗劍，慷慨即投筆。南登漢月孤，北走代雲密。近取韓彭計，早知孫吳術。丈夫清萬里，誰能掃一室。
春女行:春女顏如玉，怨歌陽春曲。巫山春樹紅，沅湘春草綠。自憐妖艷姿，妝成獨見時。愁心伴楊柳，春盡亂如絲。目極千餘里，悠悠春江水。頻想玉關人，愁卧金閨里。尚言春花落，不知秋風起。嬌愛猶未終，悲涼從此始。憶昔楚王宮，玉樓妝粉紅。纖腰弄明月，長袖舞春風。容華委西山，光陰不可還。桑林變東海，富貴今何在。寄言桃李容，胡為閨閣重。但看楚王墓，唯有數株松。
孤松篇:蠶月桑葉青，鶯時柳花白。澹艷煙雨姿，敷芬陽春陌。如何秋風起，零落從此始。獨有南澗松，不嘆東流水。玄陰天地冥，皓雪朝夜零。豈不罹寒暑，為君留青青。青青好顏色，落落任孤直。群樹遙相望，眾草不敢逼。靈龜卜真隱，仙鳥宜棲息。恥受秦帝封，願言唐侯食。寒山夜月明，山冷氣清清。凄兮歸鳳集，吹之作琴聲。松子卧仙岑，寂聽疑野心。清泠有真曲，樵採無知音。美人何時來，幽徑委綠苔。吁嗟深澗底，棄捐廣廈材。
嵩岳聞笙:月出嵩山東，月明山益空。山人愛清景，散發卧秋風。風止夜何清，獨夜草蟲鳴。仙人不可見，乘月近吹笙。絳唇吸靈氣，玉指調真聲。真聲是何曲，三山鸞鶴情。昔去落塵俗，願言聞此曲。今來卧嵩岑，何幸承幽音。神仙樂吾事，笙歌銘夙心。
秋日題汝陽潭壁:獨坐秋陰生，悲來從所適。行見汝陽潭，飛蘿蒙水石。懸瓢木葉上，風吹何歷歷。幽人不耐煩，振衣步閑寂。迴流清見底，金沙覆銀礫。錯落非一文，空朧幾千尺。魚鱗可憐紫，鴨毛自然碧。吟詠秋水篇，渺然忘損益。秋水隨形影，清濁混心跡。歲暮歸去來，東山餘宿昔。
採桑:楊柳送行人，青青西入秦。誰家採桑女，樓上不勝春。盈盈灞水曲，步步春芳綠。紅臉耀明珠，絳唇含白玉。迴首渭橋東，遙憐春色同。青絲嬌落日，緗綺弄春風。攜籠長嘆息，逶遲戀春色。看花若有情，倚樹疑無力。薄暮思悠悠，使君南陌頭。相逢不相識，歸去夢青樓。
謁漢世祖廟:舂陵氣初發，漸台首未傳。列營百萬眾，持國十八年。運開朱旗後，道合赤符先。宛城劍鳴匣，昆陽鏑應弦。獷獸血塗地，巨人聲沸天。長驅過北趙，短兵出南燕。太守迎門外，王郎死道邊。升壇九城陌，端拱千秋年。朝廷方雀躍，劍珮幾聯翩。至德刑四海，神儀翳九泉。宗子行舊邑，恭聞清廟篇。君容穆而聖，臣像儼猶賢。攢木承危柱，疏蘿掛朽椽。祠庭巢鳥啄，祭器網蟲緣。懷古江山在，惟新歷數遷。空餘今夜月，長似舊時懸。
巫山懷古:巫山幽陰地，神女艷陽年。襄王伺容色，落日望悠然。歸來高唐夜，金釭焰青煙。頹想卧瑤席，夢魂何翩翩。搖落殊未已，榮華倏徂遷。愁思瀟湘浦，悲涼雲夢田。猿啼秋風夜，雁飛明月天。巴歌不可聽，聽此益潺湲。
歸山:歸去嵩山道，煙花覆青草。草綠山無塵，山青楊柳春。日暮松聲合，空歌思殺人。
代閨人春日:珠簾的曉光，玉顏艷春彩。林間鳥鳴喚，戶外花相待。花鳥惜芳菲，鳥鳴花亂飛。人今伴花鳥，日暮不能歸。池月憐歌扇，山雲愛舞衣。佳期楊柳陌，攜手莫相違。
蜀城懷古:蜀土繞水竹，吳天積風霜。窮覽通表裡，氣色何蒼蒼。舊國有年代，青樓思艷妝。古人無歲月，白骨冥丘荒。寂歷彈琴地，幽流讀書堂。玄龜埋卜室，彩鳳滅詞場。陣圖一一在，柏樹雙雙行。鬼神清漢廟，鳥雀參秦倉。嘆世已多感，懷心益自傷。賴蒙靈丘境，時當明月光。
春日行歌:山樹落梅花，飛落野人家。野人何所有，滿瓮陽春酒。攜酒上春台，行歌伴落梅。醉罷卧明月，乘夢游天台。
江南曲八首:暮宿南洲草，晨行北岸林。日懸滄海闊，水隔洞庭深。煙景無留意，風波有異潯。歲游難極目，春戲易為心。朝夕無榮遇，芳菲已滿襟。艷唱潮初落，江花露未晞。春洲驚翡翠，朱服弄芳菲。畫舫煙中淺，青陽日際微。錦帆沖浪濕，羅袖拂行衣。含情罷所採，相嘆惜流暉。君為隴西客，妾遇江南春。朝游含靈果，夕採弄風蘋。果氣時不歇，蘋花日自新。以此江南物，持贈隴西人。空盈萬里懷，欲贈竟無因。皓如楚江月，靄若吳岫雲。波中自皎鏡，山上亦氤氳。明月留照妾，輕雲持贈君。山川各離散，光氣乃殊分。天涯一為別，江北不相聞。艤舟乘潮去，風帆振早涼。潮平見楚甸，天際望維揚。洄溯經千里，煙波接兩鄉。雲明江嶼出，日照海流長。此中逢歲晏，浦樹落花芳。暮春三月晴，維揚吳楚城。城臨大江汜，回映洞浦清。晴雲曲金閣，珠樓碧煙里。月明芳樹群鳥飛，風過長林雜花起。可憐離別誰家子，於此一至情何已。北堂紅草盛莑茸，南湖碧水照芙蓉。朝游暮起金花盡，漸覺羅裳珠露濃。自惜妍華三五歲，已嘆關山千萬重。人情一去無還日，欲贈懷芳怨不逢。憶昔江南年盛時，平生怨在長洲曲。冠蓋星繁江水上，沖風摽落洞庭淥。落花兩袖紅紛紛，朝霞高閣洗晴雲。誰言此處嬋娟子，珠玉為心以奉君。
搗衣篇:秋天瑟瑟夜漫漫，夜白風清玉露漙。燕山游子衣裳薄，秦地佳人閨閣寒。欲向樓中縈楚練，還來機上裂齊紈。攬紅袖兮愁徙倚，盼青砧兮悵盤桓。盤桓徙倚夜已久，螢火雙飛入簾牖。西北風來吹細腰，東南月上浮纖手。此時秋月可憐明，此時秋風別有情。君看月下參差影，為聽莎間斷續聲。絳河轉兮青雲曉，飛鳥鳴兮行人少。攢眉緝縷思紛紛，對影穿針魂悄悄。聞道還家未有期，誰憐登隴不勝悲。夢見形容亦舊日，為許裁縫改昔時。緘書遠寄交河曲，須及明年春草綠。莫言衣上有斑斑，只為思君淚相續。
公子行:天津橋下陽春水，天津橋上繁華子。馬聲回合青雲外，人影動搖綠波里。綠波蕩漾玉為砂，青雲離披錦作霞。可憐楊柳傷心樹，可憐桃李斷腸花。此日遨游邀美女，此時歌舞入娼家。娼家美女鬱金香，飛來飛去公子傍。的的珠簾白日映，娥娥玉顏紅粉妝。花際裴回雙蛺蝶，池邊顧步兩鴛鴦。傾國傾城漢武帝，為雲為雨楚襄王。古來容光人所羡，況復今日遙相見。願作輕羅著細腰，願為明鏡分嬌面。與君相向轉相親，與君雙棲共一身。願作貞松千歲古，誰論芳槿一朝新。百年同謝西山日，千秋萬古北邙塵。
代悲白頭翁一作白頭吟:洛陽城東桃李花，飛來飛去落誰家。洛陽女兒好顏色，坐見落花長嘆息。今年花落顏色改，明年花開復誰在。已見松柏摧為薪，更聞桑田變成海。古人無復洛城東，今人還對落花風。年年歲歲花相似，歲歲年年人不同。寄言全盛紅顏子，應憐半死白頭翁。此翁白頭真可憐，伊昔紅顏美少年。公子王孫芳樹下，清歌妙舞落花前。光祿池台開錦繡，將軍樓閣畫神仙。一朝卧病無相識，三春行樂在誰邊。宛轉蛾眉能幾時，須臾鶴發亂如絲。但看古來歌舞地，惟有黃昏鳥雀悲。
洛中晴月送殷四入關:清洛浮橋南渡頭，天晶萬里散華洲。晴看石瀨光無數，曉入寒潭浸不流。微雲一點曙煙起，南陌憧憧遍行子。欲將此意與君論，復道秦關尚千里。
入塞:將軍陷虜圍，邊務息戎機。霜雪交河盡，旌旗入塞飛。曉光隨馬度，春色伴人歸。課績朝明主，臨軒拜武威。
覽鏡:青樓掛明鏡，臨照不勝悲。白發今如此，人生能幾時。秋風下山路，明月上春期。嘆息君恩盡，容顏不可思。
晚春:佳人眠洞房，迴首見垂楊。寒盡鴛鴦被，春生玳瑁床。庭陰幕青靄，簾影散紅芳。寄語同心伴，迎春且薄妝。
送友人之新豐:日暮秋風起，關山斷別情。淚隨黃葉下，愁向綠樽生。野路歸驂轉，河洲宿鳥驚。賓游寬旅宴，王事促嚴程。
餞李秀才赴舉:鴻鵠振羽翮，翻飛入帝鄉。朝鳴集銀樹，暝宿下金塘。日月天門近，風煙夜路長。自憐窮浦雁，歲歲不隨陽。
夜集張諲所居:江南成久客，門館日蕭條。惟有圖書在，多傷鬢發凋。諸生陪講誦，稚子給漁樵。隱室寒燈凈，空階落葉飄。滄洲自有趣，誰道隱須招。
故園置酒:酒熟人須飲，春還鬢已秋。願逢千日醉，得緩百年憂。舊里多青草，新知盡白頭。風前燈易滅，川上月難留。卒卒周姬旦，棲棲魯孔丘。平生能幾日，不及且遨游。
晚憩南陽旅館:旅館何年廢，徵夫此日過。途窮人自哭，春至鳥還歌。行路新知少，荒田古徑多。池篁覆丹谷，墳樹繞清波。日照蓬陰轉，風微野氣和。傷心不可去，迴首怨如何。
慶雲章:昆侖元氣，實生慶雲。大人作矣，五色氤氳。昔在帝媯，南風既薰。叢芳爛熳，鬱鬱紛紛。曠矣千祀，慶雲來止，玉葉金柯，祚我天子。非我天子，慶雲誰昌。非我聖母，慶雲誰光。慶雲光矣，周道昌矣。九萬八千，天授皇年。
感遇詩三十八首:微月生西海，幽陽始代升。圓光正東滿，陰魄已朝凝。太極生天地，三元更廢興。至精諒斯在，三五誰能徵。蘭若生春夏，芊蔚何青青。幽獨空林色，朱蕤冒紫莖。遲遲白日晚，裊裊秋風生。歲華盡搖落，芳意竟何成。蒼蒼丁零塞，今古緬荒途。亭堠何摧兀，暴骨無全軀。黃沙幕南起，白日隱西隅。漢甲三十萬，曾以事匈奴。但見沙場死，誰憐塞上孤。樂羊為魏將，食子殉軍功。骨肉且相薄，他人安得忠。吾聞中山相，乃屬放麑翁。孤獸猶不忍，況以奉君終。市人矜巧智，於道若童蒙。傾奪相誇侈，不知身所終。曷見玄真子，觀世玉壺中。窅然遺天地，乘化入無窮。吾觀龍變化，乃知至陽精。石林何冥密，幽洞無留行。古之得仙道，信與元化並。玄感非象識，誰能測沉冥。世人拘目見，酣酒笑丹經。昆侖有瑤樹，安得採其英。白日每不歸，青陽時暮矣。茫茫吾何思，林卧觀無始。眾芳委時晦，鶗鴂鳴悲耳。鴻荒古已頹，誰識巢居子。吾觀昆侖化，日月淪洞冥。精魄相交會，天壤以羅生。仲尼推太極，老聃貴窈冥。西方金仙子，崇義乃無明。空色皆寂滅，緣業定何成。名教信紛藉，死生俱未停。聖人秘元命，懼世亂其真。如何嵩公輩，詼譎誤時人。先天誠為美，階亂禍誰因。長城備胡寇，嬴禍發其親。赤精既迷漢，子年何救秦。去去桃李花，多言死如麻。深居觀元化，悱然爭朵頤。讒說相啖食，利害紛口疑口疑。便便誇毗子，榮耀更相持。務光讓天下，商賈競刀錐。已矣行採芝，萬世同一時。知吾愛鬼穀子，青溪無垢氛。囊括經世道，遺身在白雲。七雄方龍鬥，天下久無君。浮榮不足貴，遵養晦時文。舒可彌宇宙，捲之不盈分。豈徒山木壽，空與麋鹿群。呦呦南山鹿，罹罟以媒和。招搖青桂樹，幽蠹亦成科。世情甘近習，榮耀紛如何。怨憎未相復，親愛生禍羅。瑤台傾巧笑，玉杯殞雙蛾。誰見枯城櫱，青青成斧柯。林居病時久，水木澹孤清。閑卧觀物化，悠悠念無生。青春始萌達，朱火已滿盈。徂落方自此，感嘆何時平。臨岐泣世道，天命良悠悠。昔日殷王子，玉馬遂朝周。寶鼎淪伊谷，瑤台成古丘。西山傷遺老，東陵有故侯。貴人難得意，賞愛在須臾。莫以心如玉，探他明月珠。昔稱夭桃子，今為舂市徒。鴟鴞悲東國，麋鹿泣姑蘇。誰見鴟夷子，扁舟去五湖。聖人去已久，公道緬良難。蚩蚩誇毗子，堯禹以為謾。驕榮貴工巧，勢利迭相乾。燕王尊樂毅，分國願同歡。魯連讓齊爵，遺組去邯鄲。伊人信往矣，感激為誰嘆。幽居觀天運，悠悠念群生。終古代興沒，豪聖莫能爭。三季淪周赧，七雄滅秦嬴。復聞赤精子，提劍入咸京。炎光既無象，晉虜復縱橫。堯禹道已昧，昏虐勢方行。豈無當世雄，天道與胡兵。咄咄安可言，時醉而未醒。仲尼溺東魯，伯陽遁西溟。大運自古來，旅人胡嘆哉。逶迤勢已久，骨鯁道斯窮。豈無感激者，時俗頹此風。灌園何其鄙，皎皎於陵中。世道不相容，嗟嗟張長公。聖人不利己，憂濟在元元。黃屋非堯意，瑤台安可論。吾聞西方化，清凈道彌敦。奈何窮金玉，雕刻以為尊。雲構山林盡，瑤圖珠翠煩。鬼工尚未可，人力安能存。誇愚適增累，矜智道逾昏。玄天幽且默，群議曷嗤嗤。聖人教猶在，世運久陵夷。一繩將何系，憂醉不能持。去去行採芝，勿為塵所欺。蜻蛉游天地，與世本無患。飛飛未能止，黃雀來相乾。穰侯富秦寵，金石比交歡。出入咸陽里，諸侯莫敢言。寧知山東客，激怒秦王肝。布衣取丞相，千載為辛酸。微霜知歲晏，斧柯始青青。況乃金天夕，浩露沾群英。登山望宇宙，白日已西暝。雲海方蕩潏，孤鱗安得寧。翡翠巢南海，雄雌珠樹林。何知美人意，驕愛比黃金。殺身炎州里，委羽玉堂陰。旖旎光首飾，葳蕤爛錦衾。豈不在遐遠，虞羅忽見尋。多材信為累，嘆息此珍禽。挈瓶者誰子，姣服當青春。三五明月滿，盈盈不自珍。高堂委金玉，微縷懸千鈞。如何負公鼎，被奪笑時人。玄蟬號白露，茲歲已蹉跎。群物從大化，孤英將奈何。瑤台有青鳥，遠食玉山禾。昆侖見玄鳳，豈復虞雲羅。荒哉穆天子，好與白雲期。宮女多怨曠，層城閉蛾眉。日耽瑤池樂，豈傷桃李時。青苔空萎絕，白發生羅帷。朝發宜都渚，浩然思故鄉。故鄉不可見，路隔巫山陽。巫山彩雲沒，高丘正微茫。佇立望已久，涕落沾衣裳。豈茲越鄉感，憶昔楚襄王。朝雲無處所，荊國亦淪亡。昔日章華宴，荊王樂荒淫。霓旌翠羽蓋，射兕雲夢林。朅來高唐觀，悵望雲陽岑。雄圖今何在，黃雀空哀吟。丁亥歲雲暮，西山事甲兵。贏糧匝邛道，荷戟爭羌城。嚴冬陰風勁，窮岫泄雲生。昏曀無晝夜，羽檄復相驚。拳跼競萬仞，崩危走九冥。籍籍峰壑里，哀哀冰雪行。聖人御宇宙，聞道泰階平。肉食謀何失，藜藿緬縱橫。可憐瑤台樹，灼灼佳人姿。碧華映朱實，攀折青春時。豈不盛光寵，榮君白玉墀。但恨紅芳歇，雕傷感所思。朅來豪游子，勢利禍之門。如何蘭膏嘆，感激自生冤。眾趨明所避，時棄道猶存。雲淵既已失，羅網與誰論。箕山有高節，湘水有清源。唯應白鷗鳥，可為洗心言。索居猶幾日，炎夏忽然衰。陽彩皆陰翳，親友盡暌違。登山望不見，涕泣久漣洏。宿夢感顏色，若與白雲期。馬上驕豪子，驅逐正蚩蚩。蜀山與楚水，攜手在何時。金鼎合神丹，世人將見欺。飛飛騎羊子，胡乃在峨眉。變化固幽類，芳菲能幾時。疲痾苦淪世，憂痗日侵淄。眷然顧幽褐，白雲空涕洟。朔風吹海樹，蕭條邊已秋。亭上誰家子，哀哀明月樓。自言幽燕客，結發事遠游。赤丸殺公吏，白刃報私仇。避仇至海上，被役此邊州。故鄉三千里，遼水復悠悠。每憤胡兵入，常為漢國羞。何知七十戰，白首未封侯。本為貴公子，平生實愛才。感時思報國，拔劍起蒿萊。西馳丁零塞，北上單於台。登山見千里，懷古心悠哉。誰言未忘禍，磨滅成塵埃。浩然坐何慕，吾蜀有峨眉。念與楚狂子，悠悠白雲期。時哉悲不會，涕泣久漣洏。夢登綏山穴，南採巫山芝。探元觀群化，遺世從雲螭。婉孌時永矣，感悟不見之。朝入雲中郡，北望單於台。胡秦何密邇，沙朔氣雄哉。藉藉天驕子，猖狂已復來。塞垣無名將，亭堠空崔嵬。咄嗟吾何嘆，邊人塗草萊。仲尼探元化，幽鴻順陽和。大運自盈縮，春秋遞來過。盲飆忽號怒，萬物相紛劘。溟海皆震蕩，孤鳳其如何。
觀荊玉篇:鴟夷雙白玉，此玉有緇磷。懸之千金價，舉世莫知真。丹青非異色，輕重有殊倫。勿信玉工言，徒悲荊國人。
鴛鴦篇:飛飛鴛鴦鳥，舉翼相蔽虧。俱來綠潭裡，共向白雲涯。音容相眷戀，羽翮兩逶迤。蘋萍戲春渚，霜霰繞寒池。浦沙連岸凈，汀樹拂潭垂。年年此游玩，歲歲來追隨。鳳凰起丹穴，獨向梧桐枝。鴻雁來紫塞，空憶稻粱肥。鳥啼倦依托，鶴鳴傷別離。豈若此雙禽，飛翻不異林。刷尾青江浦，交頸紫山岑。文章負奇色，和鳴多好音。聞有鴛鴦綺，復有鴛鴦衾。持為美人贈，勖此故交心。
與東方左史虯修竹篇:龍種生南嶽，孤翠鬱亭亭。峰嶺上崇崒，煙雨下微冥。夜聞鼯鼠叫，晝聒泉壑聲。春風正淡蕩，白露已清泠。哀響激金奏，密色滋玉英。歲寒霜雪苦，含彩獨青青。豈不厭凝冽，羞比春木榮。春木有榮歇，此節無凋零。始願與金石，終古保堅貞。不意伶倫子，吹之學鳳鳴。遂偶雲和瑟，張樂奏天庭。妙曲方千變，簫韶亦九成。信蒙雕斫美，常願事仙靈。驅馳翠虯駕，伊鬱紫鸞笙。結交嬴台女，吟弄升天行。攜手登白日，遠游戲赤城。低昂玄鶴舞，斷續彩雲生。永隨眾仙逝，三山游玉京。
薊丘覽古贈盧居士藏用七首。軒轅台:北登薊丘望，求古軒轅台。應龍已不見，牧馬空黃埃。尚想廣成子，遺跡白雲隈。
薊丘覽古贈盧居士藏用七首。燕昭王:南登碣石阪，遙望黃金台。丘陵盡喬木，昭王安在哉。霸圖悵已矣，驅馬復歸來。
薊丘覽古贈盧居士藏用七首。樂生:王道已淪昧，戰國競貪兵。樂生何感激，仗義下齊城。雄圖竟中夭，遺嘆寄阿衡。
薊丘覽古贈盧居士藏用七首。燕太子:秦王日無道，太子怨亦深。一聞田光義，匕首贈千金。其事雖不立，千載為傷心。
薊丘覽古贈盧居士藏用七首。田光先生:自古皆有死，徇義良獨稀。奈何燕太子，尚使田生疑。伏劍誠已矣，感我涕沾衣。
薊丘覽古贈盧居士藏用七首。鄒衍:大運淪三代，天人罕有窺。鄒子何寥廓，漫說九瀛垂。興亡已千載，今也則無推。
薊丘覽古贈盧居士藏用七首。郭隗:逢時獨為貴，歷代非無才。隗君亦何幸，遂起黃金台。
西還至散關答喬補闕知之:葳蕤蒼梧鳳，嘹唳白露蟬。羽翰本非匹，結交何獨全。昔君事胡馬，餘得奉戎旃。攜手向沙塞，關河緬幽燕。芳歲幾陽止，白日屢徂遷。功業雲台薄，平生玉佩捐。嘆此南歸日，猶聞北戍邊。代水不可涉，巴江亦潺湲。攬衣度函谷，銜涕望秦川。蜀門自茲始，雲山方浩然。
度峽口山贈喬補闕知之王二無競:峽口大漠南，橫絕界中國。叢石何紛糾，赤山復翕赩。遠望多眾容，逼之無異色。崔崒乍孤斷，逶迤屢回直。信關胡馬沖，亦距漢邊塞。豈依河山險，將順休明德。物壯誠有衰，勢雄良易極。邐迤忽而盡，泱漭平不息。之子黃金軀，如何此荒域。雲台盛多士，待君丹墀側。
題居延古城贈喬十二知之:聞君東山意，宿昔紫芝榮。滄洲今何在，華發旅邊城。還漢功既薄，逐胡策未行。徒嗟白日暮，坐對黃雲生。桂枝芳欲晚，薏苡謗誰明。無為空自老，含嘆負生平。
贈趙六貞固二首:回中烽火入，塞上追兵起。此時邊朔寒，登隴思君子。東顧望漢京，南山雲霧里。赤螭媚其彩，婉孌蒼梧泉。昔者琅琊子，躬耕亦慨然。美人豈遐曠，之子乃前賢。良辰在何許，白日屢頹遷。道心固微密，神用無留連。舒可彌宇宙，攬之不盈拳。蓬萊久蕪沒，金石徒精堅。良寶委短褐，閑琴獨嬋娟。
答韓使同在邊:漢家失中策，胡馬屢南驅。聞詔安邊使，曾是故人謨。廢書悵懷古，負劍許良圖。出關歲方晏，乘障日多虞。虜入白登道，烽交紫塞途。連兵屯北地，清野備東胡。邊城方晏閉，斥堠始昭蘇。復聞韓長孺，辛苦事匈奴。雨雪顏容改，縱橫才位孤。空懷老臣策，未獲趙軍租。但蒙魏侯重，不受謗書誣。當取金人祭，還歌凱入都。
徵東至淇門答宋十一參軍之問:南星中大火，將子涉清淇。西林改微月，徵旆空自持。碧潭去已遠，瑤華折遺誰。若問遼陽戍，悠悠天際旗。
答洛陽主人:平生白雲志，早愛赤鬆游。事親恨未立，從宦此中州。主人亦何問，旅客非悠悠。方謁明天子，清宴奉良籌。再取連城璧，三陟平津侯。不然拂衣去，歸從海上鷗。寧隨當代子，傾側且沉浮。
酬暉上人秋夜山亭有贈:皎皎白林秋，微微翠山靜。禪居感物變，獨坐開軒屏。風泉夜聲雜，月露宵光冷。多謝忘機人，塵憂未能整。
酬李參軍崇嗣旅館見贈:昨夜銀河畔，星文犯遙漢。今朝紫氣新，物色果逢真。言從天上落，乃是地仙人。白璧疑冤楚，烏裘似入秦。摧藏多古意，歷覽備艱辛。樂廣雲雖睹，夷吾風未春。鳳歌空有問，龍性詎能馴。寶劍終應出，驪珠會見珍。未及馮公老，何驚孺子貧。青雲儻可致，北海憶孫賓。
酬暉上人夏日林泉:聞道白雲居，窈窕青蓮宇。岩泉萬丈流，樹石千年古。林卧對軒窗，山陰滿庭戶。方釋塵事勞，從君襲蘭杜。
同宋參軍之問夢趙六贈盧陳二子之作:曉霽望嵩丘，白雲半岩足。氛氳涵翠微，宛如嬴台曲。故人昔所尚，幽琴歌斷續。變化竟無常，人琴遂兩亡。白雲失處所，夢想曖容光。疇昔疑緣業，儒道兩相妨。前期許幽報，迨此尚茫茫。晤言既已失，感嘆情何一。始憶攜手期，雲台與峨眉。達兼濟天下，窮獨善其時。諸君推管樂，之子慕巢夷。奈何蒼生望，卒為黃綬欺。銘鼎功未立，山林事亦微。撫孤一流慟，懷舊日暌違。盧子尚高節，終南卧松雪。宋侯逢聖君，驂馭游青雲。而我獨蹭蹬，語默道猶屯。徵戍在遼陽，蹉跎草再黃。丹丘恨不及，白露已蒼蒼。遠聞山陽賦，感涕下沾裳。
送別出塞:平生聞高義，書劍百夫雄。言登青雲去，非此白頭翁。胡兵屯塞下，漢騎屬雲中。君為白馬將，腰佩騂角弓。單於不敢射，天子佇深功。蜀山餘方隱，良會何時同。
登薊丘樓送賈兵曹入都:東山宿昔意，北徵非我心。孤負平生願，感涕下沾襟。暮登薊樓上，永望燕山岑。遼海方漫漫，胡沙飛且深。峨眉杳如夢，仙子曷由尋。擊劍起嘆息，白日忽西沉。聞君洛陽使，因數寄南音。
夏日暉上人房別李參軍崇嗣:四十九變化，一十三死生。翕忽玄黃里，驅馳風雨情。是非紛妄作，寵辱坐相驚。至人獨幽鑒，窈窕隨昏明。咫尺山河道，軒窗日月庭。別離焉足問，悲樂固能並。我輩何為爾，棲皇猶未平。金台可攀陟，寶界絕將迎。戶牖觀天地，階基上杳冥。自超三界樂，安知萬里徵。中國要荒內，人寰宇宙榮。弦望如朝夕，寧嗟蜀道行。
秋園卧病呈暉上人:幽寂曠日遙，林園轉清密。疲痾澹無豫，獨坐泛瑤瑟。懷挾萬古情，憂虞百年疾。綿綿多滯念，忽忽每如失。緬想赤鬆游，高尋白雲逸。榮吝始都喪，幽人遂貞吉。圖書紛滿床，山水藹盈室。宿昔心所尚，平生自茲畢。願言誰見知，梵筵有同術。八月高秋晚，涼風正蕭瑟。
登澤州城北樓宴:平生倦游者，觀化久無窮。復來登此國，臨望與君同。坐見秦兵壘，遙聞趙將雄。武安君何在，長平事已空。且歌玄雲曲，御酒舞薰風。勿使青衿子，嗟爾白頭翁。
山水粉圖:山圖之白雲兮，若巫山之高丘。紛群翠之鴻溶，又似蓬瀛海水之周流。信夫人之好道，愛雲山以幽求。
彩樹歌:嘉錦筵之珍樹兮，錯眾彩之氛氳。狀瑤台之微月，點巫山之朝雲。青春兮不可逢，況蕙色之增芬。結芳意而誰賞，怨絕世之無聞。紅榮碧艷坐看歇，素華流年不待君。故吾思昆侖之琪樹，厭桃李之繽紛。
春台引:感陽春兮生碧草之油油。懷宇宙以傷遠，登高臺而寫憂。遲美人兮不見，恐青歲之遂遒。從畢公以酣飲，寄林塘而一留。採芳蓀於北渚，憶桂樹於南州。何雲木之美麗，而池館之崇幽。星台秀士，月旦諸子。嘉青鳥之辰，迎火龍之始。挾寶書與瑤瑟，芳蕙華而蘭靡。乃掩白蘋，藉綠芷。酒既醉，樂未已。擊青鐘，歌淥水。怨青春之萎絕，贈瑤台之旖旎。願一見而道意，結眾芳之綢繆。曷餘情之蕩漾，矚青雲以增愁。悵三山之飛鶴，憶海上之白鷗。重曰：群仙去兮青春頹，歲華歇兮黃鳥哀。富貴榮樂幾時兮，朱宮碧堂生青苔，白雲兮歸來。
登幽州台歌:前不見古人，後不見來者。念天地之悠悠，獨愴然而涕下。
喜馬參軍相遇醉歌:獨幽默以三月兮，深林潛居。時歲忽兮，孤憤遐吟。誰知我心。孺子孺子，其可與理分。
度荊門望楚:遙遙去巫峽，望望下章台。巴國山川盡，荊門煙霧開。城分蒼野外，樹斷白雲隈。今日狂歌客，誰知入楚來。
晚次樂鄉縣:故鄉杳無際，日暮且孤徵。川原迷舊國，道路入邊城。野戍荒煙斷，深山古木平。如何此時恨，噭噭夜猿鳴。
同王員外雨後登開元寺南樓因酬暉上人獨坐山亭有贈:鐘梵經行罷，香林坐入禪。岩庭交雜樹，石瀨瀉鳴泉。水月心方寂，雲霞思獨玄。寧知人世里，疲病得攀緣。
東徵答朝臣相送:平生白雲意，疲苶愧為雄。君王謬殊寵，旌節此從戎。挼繩當系虜，單馬豈邀功。孤劍將何托，長謠塞上風。
詠主人壁上畫鶴，寄喬主簿崔著作:古壁仙人畫，丹青尚有文。獨舞紛如雪，孤飛曖似雲。自矜彩色重，寧憶故池群。江海聯翩翼，長鳴誰復聞。
居延海樹聞鶯同作:邊地無芳樹，鶯聲忽聽新。間關如有意，愁絕若懷人。明妃失漢寵，蔡女沒胡塵。坐聞應落淚，況憶故園春。
題李三書齋崇嗣:灼灼青春仲，悠悠白日升。聲容何足恃，榮吝坐相矜。願與金庭會，將待玉書徵。還丹應有術，煙駕共君乘。
送魏大從軍:匈奴猶未滅，魏絳復從戎。悵別三河道，言追六郡雄。雁山橫代北，狐塞接雲中。勿使燕然上，惟留漢將功。
送殷大入蜀:禺山金碧路，此地饒英靈。送君一為別，棲斷故鄉情。片雲生極浦，斜日隱離亭。坐看徵騎沒，惟見遠山青。
落第西還別劉祭酒高明府:別館分周國，歸驂入漢京。地連函谷塞，川接廣陽城。望迥樓台出，途遙煙霧生。莫言長落羽，貧賤一交情。
落第西還別魏四懍:轉蓬方不定，落羽自驚弦。山水一為別，歡娛復幾年。離亭暗風雨，徵路入雲煙。還因北山徑，歸守東陂田。
送客:故人洞庭去，楊柳春風生。相送河洲晚，蒼茫別思盈。白蘋已堪把，綠芷復含榮。江南多桂樹，歸客贈生平。
春夜別友人二首:銀燭吐青煙，金樽對綺筵。離堂思琴瑟，別路繞山川。明月隱高樹，長河沒曉天。悠悠洛陽道，此會在何年。紫塞白雲斷，青春明月初。對此芳樽夜，離憂悵有餘。清冷花露滿，滴瀝檐字虛。懷君欲何贈，願上大臣書。
遂州南江別鄉曲故人:楚江復為客，徵棹方悠悠。故人憫追送，置酒此南洲。平生亦何恨，夙昔在林丘。違此鄉山別，長謠去國愁。
送東萊王學士無競:寶劍千金買，平生未許人。懷君萬里別，持贈結交親。孤松宜晚歲，眾木愛芳春。已矣將何道，無令白首新。
送梁李二明府:負書猶在漢，懷策未聞秦。復此窮秋日，芳樽別故人。黃金裝屢盡，白首契逾新。空羡雙鳧舄，俱飛向玉輪。
送魏兵曹使巂州得登字:陽山淫霧雨，之子慎攀登。羌笮多珍寶，人言有愛憎。欲酬明主惠，當盡使臣能。勿以王陽道，迢遞畏崚。。
送著作佐郎崔融等從梁王東徵:金天方肅殺，白露始專徵。王師非樂戰，之子慎佳兵。海氣侵南部，邊風掃北平。莫賣盧龍塞，歸邀麟閣名。
春晦餞陶七於江南同用風字:黃鶴煙雲去，青江琴酒同。離帆方楚越，溝水復西東。芙蓉生夏浦，楊柳送春風。明日相思處，應對菊花叢。
喜遇冀侍御珪崔司議泰之二使:謝病南山下，幽卧不知春。使星入東井，雲是故交親。惠風吹寶瑟，微月憶清真。憑軒一留醉，江海寄情人。
登薊城西北樓送崔著作融入都:薊樓望燕國，負劍喜茲登。清規子方奏，單戟我無能。仲冬邊風急，雲漢復霜棱。慷慨竟何道，西南恨失朋。
月夜有懷:美人挾趙瑟，微月在西軒。寂寞夜何久，殷勤玉指繁。清光委衾枕，遙思屬湘沅。空簾隔星漢，猶夢感精魂。
夏日游暉上人房:山水開精舍，琴歌列梵筵。人疑白樓賞，地似竹林禪。對戶池光亂，交軒岩翠連。色空今已寂，乘月弄澄泉。
春日登金華觀:白玉仙台古，丹丘別望遙。山川亂雲日，樓榭入煙霄。鶴舞千年樹，虹飛百尺橋。還疑赤鬆子，天路坐相邀。
群公集畢氏林亭:金門有遺世，鼎實恣和邦。默語誰能識，琴樽寄北窗。子牟戀魏闕，漁父愛滄江。良時信同此，歲晚跡難雙。
宴胡楚真禁所:人生固有命，天道信無言。青蠅一相點，白璧遂成冤。請室閑逾邃，幽庭春未暄。寄謝韓安國，何驚獄吏尊。
魏氏園林人賦一物得秋亭萱草:昔時幽徑里，榮耀雜春叢。今來玉墀上，銷歇畏秋風。細葉猶含綠，鮮花未吐紅。忘憂誰見賞，空此北堂中。
晦日宴高氏林亭見《歲時雜詠》:尋春游上路，追宴入山家。主第簪纓滿，皇州景望華。玉池初吐溜，珠樹始開花。歡娛方未極，林閣散餘霞。
晦日重宴高氏林亭見《歲時雜詠》:公子好追隨，愛客不知疲。象筵開玉饌，翠羽飾金卮。此時高宴所，詎減習家池。循涯倦短翮，何處儷長離。
上元夜效小庾體見《歲時雜詠》:三五月華新，遨游逐上春。相邀洛城曲，追宴小平津。樓上看珠妓，車中見玉人。芳宵殊未極，隨意守燈輪。
洛城觀酺應制:聖人信恭己，天命允昭回。蒼極神功被，青雲秘籙開。垂衣受金冊，張樂宴瑤台。雲鳳休徵滿，魚龍雜戲來。崇恩逾五日，惠澤暢三才。玉帛群臣醉，徽章縟禮該。方睹升中禪，言觀拜洛回。微臣固多幸，敢上萬年杯。
奉和皇帝上禮撫事述懷應制:大君忘自我，應運居紫宸。揖讓期明闢，謳歌且順人。軒宮帝圖盛，皇極禮容申。南面朝萬國，東堂會百神。雲陛旂常滿，天庭玉帛陳。鐘石和睿思，雷雨被深仁。承平信娛樂，王業本艱辛。願罷瑤池宴，來觀農扈春。卑宮昭夏德，尊老睦堯親。微臣敢拜手，歌舞頌維新。
酬田逸人游岩見尋不遇題隱居裡壁:游人獻書去，薄暮返靈台。傳道尋仙友，青囊賣卜來。聞鶯忽相訪，題鳳久裴回。石髓空盈握，金經秘不開。還疑縫掖子，復似洛陽才。
白帝城懷古:日落滄江晚，停橈問土風。城臨巴子國，台沒漢王宮。荒服仍周甸，深山尚禹功。岩懸青壁斷，地險碧流通。古木生雲際，孤帆出霧中。川途去無限，客思坐何窮。
峴山懷古:秣馬臨荒甸，登高覽舊都。猶悲墮淚碣，尚想卧龍圖。城邑遙分楚，山川半入吳。丘陵徒自出，賢聖幾凋枯。野樹蒼煙斷，津樓晚氣孤。誰知萬里客，懷古正躊躕。
宿空舲峽青樹村浦:的的明月水，啾啾寒夜猿。客思浩方亂，洲浦寂無喧。憶作千金子，寧知九逝魂。虛聞事朱闕，結綬騖華軒。委別高堂愛，窺覦明主恩。今成轉蓬去，嘆息復何言。
宿襄河驛浦:沿流辭北渚，結纜宿南洲。合岸昏初夕，回塘暗不流。卧聞塞鴻斷，坐聽峽猿愁。沙浦明如月，汀葭晦若秋。不及能鳴雁，徒思海上鷗。天河殊未曉，滄海信悠悠。
贈嚴倉曹乞推命錄:少學縱橫術，游楚復游燕。棲遑長委命，富貴未知天。聞道沉冥客，青囊有秘篇。九宮探萬象，三算極重玄。願奉唐生訣，將知躍馬年。非同墨翟問，空滯殺龍川。
和陸明府贈將軍重出塞:忽聞天上將，關塞重橫行。始返樓蘭國，還向朔方城。黃金裝戰馬，白羽集神兵。星月開天陣，山川列地營。晚風吹畫角，春色耀飛旌。寧知班定遠，猶是一書生。
江上暫別蕭四劉三旋欣接遇:昨夜滄江別，言乖天漢游。寧期此相遇，尚接武陵洲。結綬還逢育，銜杯且對劉。波潭一彌彌，臨望幾悠悠。山水丹青雜，煙雲紫翠浮。終愧神仙友，來接野人舟。
秋日遇荊州府崔兵曹使宴:輶軒鳳凰使，林藪鶡雞冠。江湖一相許，雲霧坐交歡。興盡崔亭伯，言忘釋道安。林光稍欲暮，歲物已將闌。古樹蒼煙斷，虛亭白露寒。瑤琴山水曲，今日為君彈。
卧病家園:世上無名子，人間歲月賒。縱橫策已棄，寂寞道為家。卧病誰能問，閑居空物華。猶憶靈台友，棲真隱太霞。還丹奔日御，卻老餌雲芽。寧知白社客，不厭青門瓜。
於長史山池三日曲水宴:摘蘭藉芳月，祓宴坐回汀。泛灧清流滿，葳蕤白芷生。金弦揮趙瑟，玉指弄秦箏。岩榭風光媚，郊園春樹平。煙花飛御道，羅綺照昆明。日落紅塵合，車馬亂縱橫。
合州津口別舍弟至東陽峽步趁不及眷然有憶作以示之:江潭共為客，洲浦獨迷津。思積芳庭樹，心斷白眉人。同衾成楚越，別島類胡秦。林岸隨天轉，雲峰逐望新。遙遙終不見，默默坐含嚬。念別疑三月，經游未一旬。孤舟多逸興，誰共爾為鄰。
萬州曉發放舟乘漲，還寄蜀中親朋:空濛岩雨霽，爛熳曉雲歸。嘯旅乘明發，奔橈騖斷磯。蒼茫林岫轉，絡繹漲濤飛。遠岸孤煙出，遙峰曙日微。前瞻未能眴，坐望日相依。曲直多今古，經過失是非。還期方浩浩，徵思日騑騑。寄謝千金子，江海事多違。
入峭峽安居溪伐木溪源幽邃林嶺相映有奇致焉:肅徒歌伐木，騖楫漾輕舟。靡迤隨回水，潺湲溯淺流。煙沙分兩岸，露島夾雙洲。古樹連雲密，交峰入浪浮。岩潭相映媚，溪谷屢環周。路迥光逾逼，山深與轉幽。麇鼯寒思晚，猿鳥暮聲秋。誓息蘭台策，將從桂樹游。因書謝親愛，千歲覓蓬丘。
入東陽峽與李明府舟前後不相及:東岩初解纜，南浦遂離群。出沒同洲島，沿洄異渚濆。風煙猶可望，歌笑浩難聞。路轉青山合，峰迴白日曛。奔濤上漫漫，積水下沄沄。倏忽猶疑及，差池復兩分。離離間遠樹，藹藹沒遙氛。地上巴陵道，星連牛鬥文。孤狖啼寒月，哀鴻叫斷雲。仙舟不可見，搖思坐氛氳。
同旻上人傷壽安傅少府:生涯良浩浩，天命固諄諄。聞道神仙尉，懷德遂為鄰。疇昔逢堯日，衣冠仕漢辰。交游紛若鳳，詞翰宛如麟。太息功黃綬，長思謁紫宸。金蘭徒有契，玉樹已埋塵。把臂雖無托，平生固亦親。援琴一流涕，舊館幾沾巾。杳杳泉中夜，悠悠世上春。幽明長隔此，歌哭為何人。
南山家園林木交映盛夏五月幽然清涼獨坐思遠率成十韻:寂寥守寒巷，幽獨卧空林。松竹生虛白，階庭橫古今。鬱蒸炎夏晚，棟宇閟清陰。軒窗交紫靄，檐戶對蒼岑。鳳蘊仙人籙，鸞歌素女琴。忘機委人代，閉牖察天心。蛺蝶憐紅藥，蜻蜓愛碧潯。坐觀萬象化，方見百年侵。擾擾將何息，青青長苦吟。願隨白雲駕，龍鶴相招尋。
還至張掖古城，聞東軍告捷，贈韋五虛己:孟秋首歸路，仲月旅邊亭。聞道蘭山戰，相邀在井陘。屢鬥關月滿，三捷虜雲平。漢軍追北地，胡騎走南庭。君為幕中士，疇昔好言兵。白虎鋒應出，青龍陣幾成。披圖見丞相，按節入咸京。寧知玉門道，翻作隴西行。北海朱旄落，東歸白露生。縱橫未得意，寂寞寡相迎。負劍空嘆息，蒼茫登古城。
題祀山烽樹贈喬十二侍御:漢庭榮巧宦，雲閣薄邊功。可憐驄馬使，白首為誰雄。
初入峽苦風寄故鄉親友:故鄉今日友，歡會坐應同。寧知巴峽路，辛苦石尤風。
題田洗馬游岩桔槔:望苑長為客，商山遂不歸。誰憐北陵井，未息漢陰機。
古意題徐令壁:白雲蒼梧來，氛氳萬里色。聞君太平世，棲泊靈台側。
贈別冀侍御崔司議:有道君匡國，無悶餘在林。白雲峨眉上，歲晚來相尋。
唐封泰山樂章。豫和六首:挹泰壇，紫泰清。受天命，報天成。竦皇心，薦樂聲。志上達，歌下迎。億上帝，臨下庭。騎日月，陪列星。嘉視信，大糦馨。澹神心，醉皇靈。相百闢，貢八荒。九歌敘，萬舞翔。肅振振，鏗皇皇。帝欣欣，福穰穰。高在上，道光明。物資始，德難名。承眷命，牧蒼生。寰宇謐，泰階平。天道無親，至誠與鄰。山川遍禮，宮徵惟新。玉帛非盛，聰明會真。正斯一德，通乎百神。享帝享親，維孝維聖。緝熙懿德，敷揚成命。華夷志同，笙鏞禮盛。明靈降止，感此誠敬。
唐封泰山樂章。太和:孝敬中發，和容外彰。騰華照宇，如升太陽。貞璧就奠，玄靈垂光。禮樂具舉，濟濟洋洋。
唐封泰山樂章。肅和:奠祖配天，承天享帝。百靈咸秩，四海來祭。植我蒼璧，布我玄制。華日裴回，神煙容裔。
唐封泰山樂章。雍和:俎豆有馥，粢盛潔豐。亦有和羹，既戒既平。鼓鐘管磬，肅唱和鳴。皇皇我祖，來我思成。
唐封泰山樂章。壽和:烝烝我後，享獻惟寅。躬酌鬱鬯，跪奠明神。孝莫孝乎，配上帝親。敬莫敬乎，教天下臣。
唐封泰山樂章。壽和:皇祖嚴配，配享皇天。皇皇降嘏，天子萬年。
唐封泰山樂章。舒和:六鐘翕協六變成，八佾徜徉八風生。樂九韶兮人神感，美七德兮天地清。
唐封泰山樂章。凱和:烈祖順三靈，文宗威四海。黃鉞誅群盜，朱旗掃多罪。戢兵天下安，約法人心改。大哉乾羽意，常見風雲在。
唐封泰山樂章。豫和:禮樂終，煙燎上。懷靈惠，結皇想。歸風疾，回風爽。百神來，眾神往。
唐享太廟樂章。永和三首:肅九室，諧八音。歌皇慕，動神心。禮宿設，樂妙尋。聲明備，祼奠臨。律迓氣，音入玄。依玉幾，御黼筵。聆愾息，僾周旋。九韶遍，百福傳。信工祝，永頌聲。來祖考，聽和平。相百闢，貢九瀛。神休委，帝孝成。
唐享太廟樂章。太和:時文聖後，清廟肅邕。致誠勤薦，在貌思恭。玉節肆夏，金鏘五鐘。繩繩雲步，穆穆天容。
唐享太廟樂章。肅和:天子享孝，工歌溥將。射祼鬱鬯，乃焚膋薌。臭以達旨，聲以求陽。奉時烝嘗，永代不忘。
唐享太廟樂章。雍和二首:在滌嘉豢，麗碑敬牲。角握之牝，色純之騂。火傳陽燧，水溉陰精。太公胖俎，傅說和羹。俎豆有馥，齊盛潔豐。亦有和羹，既戒既平。鼓鐘管磬，肅唱和鳴。皇皇后祖，來我思成。
唐享太廟樂章。文舞:聖謨九德，真言五千。慶集昌胄，符開帝先。高文杖鉞，克配彼天。三宗握鏡，六合渙然。帝其承祀，率禮罔愆。圖書霧出，日月清懸。舞形德類，詠諗功傳。黃龍蜿蟺，彩雲蹁躚。五行氣順，八佾風宣。介此百祿，於皇萬年。
唐享太廟樂章。光大舞:肅肅藝祖，滔滔浚源。有雄玉劍，作鎮金門。玄王貽緒，后稷謀孫。肇禋九廟，四海來尊。
唐享太廟樂章。長發舞:具禮崇德，備樂承風。魏推幢主，周贈司空。不行而至，無成有終。神興王業，天歸帝功。
唐享太廟樂章。大政舞:於赫元命，權輿帝文。天齊八柱，地半三分。宗廟觀德，笙鏞樂勛。封唐之兆，成天下君。
唐享太廟樂章。大成舞:帝舞季歷，龍聖生昌。後歌有蟜，胎炎孕黃。天地合德，日月齊光。肅雍孝享，祚我萬方。
唐享太廟樂章。大明舞:赤精亂德，四海困窮。黃旗舉義，三靈會同。早望春雨，雲披大風。溥天來祭，高祖之功。
唐享太廟樂章。崇德舞:皇合一德，朝宗百神。削平天地，大拯生人。上帝配食，單於入臣。戎歌陳武，曄曄震震。
唐享太廟樂章。鈞天舞:高皇邁道，端拱無為。化懷獯鬻，兵戢句驪。禮尊封禪，樂盤來儀。合位媧後，同稱伏羲。
唐享太廟樂章。大和舞:退居江水，鬱起丹陵。禮物還舊，朝章中興。龍圖友及，駿命恭膺。鳴球香瓚，大糦是承。
唐享太廟樂章。景雲舞:景雲霏爛，告我帝符。噫帝沖德，與天為徒。笙鏞遙遠，俎豆虛無。春秋孝獻，回復此都。
唐享太廟樂章。福和:備禮用樂，崇親致尊。誠通慈降，敬徹愛存。獻懷稱壽，啐感承恩。皇帝孝德，子孫千億。大包天域，長亘不極。
唐享太廟樂章。舒和:六鐘翕協六變成，八佾徜徉八風生。樂九韶兮人神感，美七德兮天地清。
唐享太廟樂章。凱安三首:瑟彼瑤爵，亞維上公。室如屏氣，門不容躬。禮殷其本，樂執其中。聖皇永慕，天地幽通。禮匝三獻，樂遍九成。降循軒陛，仰欷皇情。福與仁合，德因孝明。百年神畏，四海風行。總總乾戚，填填鼓鐘。奮揚增氣，坐作為容。離若鷙鳥，合如戰龍。萬方觀德，肅肅邕邕。
唐享太廟樂章。登歌:止笙磬，撤豆籩。廓無響，窅入玄。主在室，神在天。情餘慕，禮罔愆。喜黍稷，屢豐年。
唐享太廟樂章。永和:眇嘉樂，授靈爽。感若來，思如往。休氣散，回風上。返寂寞，還惚恍。懷靈駕，結空想。
奉和聖制賜諸州刺史應制以題坐右:文明遍禹跡，鰥寡達堯心。正在親人守，能令王澤深。朝廷多秀士，熔煉比精金。犀節同分命，熊軒各外臨。聖主賦新詩，穆若聽薰琴。先言教為本，次言則是欽。三時農不奪，午夜犬無侵。願使天宇內，品物遂浮沉。寄情群飛鶴，千里一揚音。共躡華胥夢，龔黃安足尋。
奉和聖制送宇文融安輯戶口應制:至德臨天下，勞情遍九圍。念茲人去本，蓬轉將何依。外避徵戍數，內傷親黨稀。嗟不逢明盛，胡能照隱微。柏台簡行李，蘭殿錫朝衣。別曲動秋風，恩令生春輝。使出四海安，詔下萬心歸。怍非夔龍佐，徒歌鴻雁飛。
奉和聖制過晉陽宮應制:太原俗尚武，高皇初奮庸。星軒三晉躔，土樂二堯封。北風遂舉鵬，西河亦上龍。至德起王業，繼明賴人雍。六合啟昌期，再興廣聖蹤。傳呼大駕來，文物如雲從。連營火百裡，縱觀人千重。翠華渡汾水，白日崒罕峰。枌榆恩賞洽，桑梓舊情恭。往運感不追，清時惜難逢。詩發尊祖心，頌刊盛德容。願君及春事，回輿綏萬邦。
奉和聖制行次成皋應制:夏氏階隋亂，自言河朔雄。王師進谷水，兵氣臨山東。前掃成皋陣，卻下洛陽宮。義合帝圖起，威加天宇同。軒台百年外，虞典一巡中。戰龍思王業，倚馬賦神功。
奉和聖制溫湯對雪應制:瑞雪帶寒風，寒風入陰琯。陰琯方凝閉，寒風復凄斷。宮似瑤林匝，庭如月結滿。正賡挾纊詞，非近溫泉暖。
奉和聖制義成校獵喜雪應制:文教資武功，郊畋閱邦政。不知仁育久，徒看禽獸盛。夜霰氛埃滅，朝日山川凈。綽仗飛走繁，抨弦筋角勁。帝射參神道，龍馳合人性。五豝連一發，百中皆先命。勇爵均萬夫，雄圖羅七聖。星為吉符老，雪作豐年慶。喜聽行獵詩，威神入軍令。
清明日詔宴寧王山池賦得飛字:今日清明宴，佳境惜芳菲。搖揚花雜下，嬌囀鶯亂飛。綠渚傳歌榜，紅橋度舞旂。和風偏應律，細雨不沾衣。承恩如改火，春去春來歸。
四月十三日詔宴寧王亭子賦得好字:何許承恩宴，山亭風日好。綠嫩鳴鶴洲，陰穠鬥雞道。果思夏來茂，花嫌春去早。行樂無限時，皇情及芳草。
藥園宴武輅沙將軍賦得洛字:東第乘餘興，南園宴清洛。文學引鄒枚，歌鐘陳衛霍。風高大夫樹，露下將軍藥。待聞出塞還，丹青上麟閣。
修書院學士奉敕宴梁王宅賦得樹字:虎殿成鴻業，猿岩題鳳賦。既荷大君恩，還蒙小山遇。秋吹迎弦管，涼雲生竹樹。共惜朱邸歡，無辭洛城暮。
夕宴房主簿舍:歲晏關雍空，風急河渭冰。薄游羈物役，微尚愜遠憑。旅館月宿永，閉扃雲思興。伊人美修夜，朋酒惠來稱。交談既清雅，琴吹亦凄凝。不逢君蹇涸，幽意長鬱蒸。
行從方秀川與劉評事文同宿:方秀美盤游，頻年降天罕。水共伊川接，山將闕門斷。捧日照恩華，攀雲引疲散。野宿霜入帳，孤衾寒不暖。靜聞宮漏疏，卧視庭月滿。開爐命溫酎，中夜發清管。風送關山長，氣遒星歲短。寓言情思愜，適興真意坦。寰中病羈掛，方外嫌縱誕。願君樂盛時，無嗟帶纕緩。
送郭大夫元振再使吐蕃:犬戎廢東獻，漢使馳西極。長策問酋渠，猜阻自夷殛。容發徂邊歲，旌裘敝海色。五年一見家，妻子不相識。武庫兵猶動，金方事未息。遠圖待才智，苦節輸筋力。脫刀贈分手，書帶加餐食。知君萬里侯，立功在異域。
送李侍郎迥秀薛長史季昶同賦得水字:漢郡接胡庭，幽並對烽壘。旌旗按部曲，文武惟卿士。薛公善籌畫，李相威邊鄙。中冀分兩河，長城各萬里。藉馬黃花塞，蒐兵白狼水。勝敵在安人，為君汗青史。
別平一師:王子不事俗，高駕眇難追。茅土非屑盼，傾城無樂資。宴坐深林中，三世同一時。皎皎獨往心，不為塵網欺。朅來已復去，今去何來思。迴首謝同行，勤會安請期。
送王光庭:同居洛陽陌，經日懶相求。及爾江湖去，言別悵悠悠。楚雲眇羈翼，海月倦行舟。愛而不可見，徒嗟芳歲流。
新都南亭送郭元振盧崇道一作盧崇道詩:竹徑女蘿蹊，蓮洲文石堤。靜深人俗斷，尋玩往還迷。碧潭秀初月，素林驚夕棲。褰幌納蟾影，理琴聽猿啼。佳辰改宿昔，勝寄坐睽攜。長懷賞心愛，如玉復如珪。
贈崔公:我聞西漢日，四老南山幽。長歌紫芝秀，高卧白雲浮。朝野光塵絕，榛蕪年貌秋。一朝驅駟馬，連轡入龍樓。昔遁高皇去，今從太子游。行藏惟聖節，福禍在人謀。卒能匡惠帝，豈不賴留侯。事隨年代遠，名與圖籍留。平生欽淳德，慷慨景前修。蚌蛤伺陰兔，蛟龍望鬥牛。無嗟異飛伏，同氣幸相求。
贈趙公:湘東股肱守，心與帝鄉期。舟楫中途蹇，風波復來思。嘉我常聯翼，金貂侍玉墀。跡參前馬聖，名綴鬻熊師。寒暑一何速，山川遠間之。寧知洞庭上，獨得平生時。精意微絕簡，從權討妙棋。林壑為予請，紛靄發華滋。流賞忽已散，驚帆杳難追。送君在南浦，侘傺投此詞。
贈趙侍御:祿放跡異端，偏荒事同蹇。苟忘風波累，俱會雲壑踐。險式壓西湖，僑廬對南峴。夜樓江月入，朝幌山雲捲。山勢遠濤連，江途斜漢轉。坐嘯予多暇，行吟子獨善。並轡躧郊郭，方舟玩游演。虛聲萬籟分，水色千里辨。不知岸陰謝，再見春露泫。綠壤發欣顏，華年助蟲篆。上世時難接，古人情可選。泊渚煩為媒，多才怨成褊。長沙鵩作賦，任道可知淺。請從三已心，榮辱兩都遣。
答李伯魚桐竹:結廬桐竹下，室邇人相深。接垣分竹徑，隔戶共桐陰。落花朝滿岸，明月夜披林。竹有龍鳴管，桐留鳳舞琴。奇聲與高節，非吾誰賞心。
寄姚司馬:共君春種瓜，本期清夏暑。瓜成人已去，失望將誰語。裛露摘香園，感味懷心許。偶逢西風便，因之寄鄂渚。
代書答薑七崔九:婀娜金閨樹，離披野田草。雖殊兩地榮，幸共三春好。花殊鳥飛處，葉鏤蟲行道。真心獨感人，惆悵令人老。
代書寄吉十一:一雁雪上飛，值我衡陽道。口銜離別字，遠寄當歸草。目想春來遲，心驚寒去早。憶鄉乘羽翮，慕侶盈懷抱。零落答故人，將隨江樹老。
代書寄薛四:孤雁東飛來，寄我紋與素。紋足經三象，素當綜群務。遠見故人心，一言重千金。答之彩毛翰，繼以瑤華音。歲寒眾木改，松柏心常在。
過蜀道山:我行春三月，山中百花開。披林入峭蒨，攀登陟崔嵬。白雲半峰起，清江出峽來。誰知高深意，緬邈心幽哉。
蜀路二首:雲埃夜澄廓，山日曉晴鮮。葉落蒼江岸，鴻飛白露天。磷磷含水石，冪冪覆林煙。客心久無緒，秋風殊未然。徭蜀時未改，別家鄉念盈。憶昨出門日，春風發鮮榮。及茲旋轅地，秋風滿路生。昏曉思魏闕，夢寐還秦京。秦京開朱第，魏闕垂紫纓。幽獨玄虛閣，不聞人馬聲。藝業為君重，名位為君輕。玉琴知調苦，寶鏡對膽清。鷹飢常啄腥，鳳飢亦待瓊。於君自有屬，物外豈能輕。
再使蜀道:眇眇葭萌道，蒼蒼褒斜谷。煙壑爭晦深，雲山共重復。古來風塵子，同眩望鄉目。芸閣有儒生，軺車倦馳逐。青春客岷嶺，白露搖江服。歲月鎮羈孤，山川俄反覆。魚游戀深水，鳥遷戀喬木。如何別親愛，坐去文章國。蟋蟀鳴戶庭，蠨蛸網琴築。
江路憶郡:霧斂江早明，星翻漢將沒。卧聞峽猿響，起視榜人發。倚棹攀岸筱，憑船弄波月。水宿壓洲渚，晨光屢揮忽。林澤來不窮，煙波去無歇。結思笙竽里，搖情游俠窟。年貌不暫留，歡愉及玄發。雲涓戀山海，禽馬懷燕越。自非行役人，安知慕城闕。
過漢南城嘆古墳:舊國多陵墓，荒涼無歲年。洶涌蔽平岡，汨若波濤連。上世千金字，潛卧九重泉。松柏剪無餘，碑記滅罔傳。葬於不毛地，咸謂楚先賢。事盡情可識，使人心悵然。
至尉氏:夕次阮公台，嘯歌臨爽塏。高名安足賴，故物今皆改。吾兄昔茲邑，遺愛稱賢宰。桑中雉未飛，屋上烏猶在。途逢舊甿吏，城有同僚寀。望塵遠見迎，拂館來欣待。慈惠留千室，友於存四海。始知魯衛間，優劣相懸倍。
襄州景空寺題融上人蘭若:高名出漢陰，禪閣跨香岑。眾山既圍繞，長川復回臨。雲峰曉靈變，風木夜虛吟。碧湫龍池滿，蒼松虎徑深。舊知青岩意，偏入杳冥心。何由侶飛錫，從此脫朝簪。
巡邊在河北作:撫劍空餘勇，彎弧遂無力。老去事如何，據鞍長嘆息。故交索將盡，後進稀相識。獨憐半死心，尚有寒松直。
入海二首:乘桴入南海，海曠不可臨。茫茫失方面，混混如凝陰。雲山相出沒，天地互浮沉。萬里無涯際，雲何測廣深。潮波自盈縮，安得會虛心。海上三神山，逍遙集眾仙。靈心豈不同，變化無常全。龍伯如人類，一釣兩鰲連。金台此淪沒，玉真時播遷。問子勞何事，江上泣經年。隰中生紅草，所美非美然。
相州山池作:嘗懷謝公詠，山水陶嘉月。及此年事衰，徒看眾花發。觀魚樂何在，聽鳥情都歇。星漢流不停，蓬萊去難越。鄴中秋麥秀，淇上春雲沿。日見塵物空，如何靜心闕。
岳州作:夜夢雲闕間，從容簪履列。朝游洞庭上，緬望京華絕。潦收江未清，火退山更熱。重欷視欲醉，懵滿氣如噎。器留魚鱉腥，衣點蚊虻血。發白思益壯，心玄用彌拙。冠劍日苔蘚，琴書坐廢撤。唯有報恩字，刻意長不滅。
岳州行郡竹籬:山郡不溝郭，荒居無翳壅。愛人忠主利，善守閉為勇。苟非小勤瘁，安得期逸寵。版築恐土疏，襄城嫌役重。藩柵聊可固，筠篁近易奉。差池截浦沙，繚繞緣隈壟。矗似長雲亘，森如高戟聳。預絕豺狼憂，知免牛羊恐。閭里寬矯步，榛叢恣踏踵。始果游處心，終日成閑拱。
游洞庭湖湘:緬邈洞庭岫，蔥蒙水霧色。宛在太湖中，可望不可即。剖竹守窮渚，開門對奇域。城池自縶籠，纓綬為徽纆。靡日不思往，經時始願克。飛棹越溟波，維舟恣攀陟。窈窕入雲步，崎嶇倚松息。岩壇有鶴過，壁字無人識。滴石香乳溜，垂崖靈草植。玩幽輕霧阻，討異忘曛逼。寒沙際水平，霜樹籠煙直。空宮聞莫睹，地道窺難測。此處學金丹，何人生羽翼。誰傳九光要，幾拜三仙職。紫氣徒想像，清潭長眇默。霓裳若有來，覯我雲峰側。
灉湖山寺:楚老游山寺，提攜觀畫壁。揚袂指闢支，睩眄相鬥鬩。險哉透撞兒，千金賭一擲。成敗身自受，傍人那嘆息。
出湖寄趙冬曦:西泛平湖盡，參差入亂山。東瞻岳陽郡，汗漫太虛間。窘步同行樂，遒文互屢看。山戍上雲桂，江亭臨水關。川途倏忽間，風景依如昨。湘浦未賜環，荊門猶主諾。何時與美人，載酒游宛洛。
岳陽早霽南樓:山水佳新霽，南樓玩初旭。夜來枝半紅，雨後洲全綠。四運相終始，萬形紛代續。適臨青草湖，再變黃鶯曲。地穴穿東武，江流下西蜀。歌聞枉渚邅，舞見長沙促。心阻意徒馳，神和生自足。白發悲上春，知常謝先欲。
岳陽石門墨山二山相連有禪堂觀天下絕境:囷輪江上山，近在華容縣。常涉巴丘首，天晴遙可見。佳游屢前諾，芳月愆幽眷。及此符守移，歡言臨道便。既攜賞心客，復有送行掾。竹徑入陰窅，松蘿上空蒨。草共林一色，雲與峰萬變。探窺石門斷，緣越沙澗轉。兩山勢爭雄，峰巘相顧眄。藥妙靈仙寶，境華岩壑選。清都西淵絕，金地東敞宴。池果接園畦，風煙邇台殿。高尋去石頂，曠覽天宇遍。千山紛滿目，百川豁對面。騎來雲氣迎，人去鳥聲戀。長揖桃源士，舉世同企羡。
和尹懋秋夜游灉湖:坐嘯人事閑，佳游野情發。山門送落照，湖口升微月。林尋猿狖居，水戲黿鼉穴。朔風吹飛雁，芳草亦雲歇。
五君詠五首。魏齊公元忠:齊公生人表，迥天聞鶴唳。清論早揣摩，玄心晚超詣。入相廊廟靜，出軍沙漠霽。見深呂祿憂，舉後陳平計。甘心除君惡，足以報先帝。
五君詠五首。蘇許公瑰:許公信國楨，克美具瞻情。百事資朝問，三章廣世程。處高心不有，臨節自為名。朱戶傳新戟，青松拱舊塋。凄涼丞相府，餘慶在玄成。
五君詠五首。李趙公嶠:李公實神敏，才華乃天授。睦親何用心，處貴不忘舊。故事遵台閣，新詩冠宇宙。在人忠所奉，惡我誠將宥。南浦去莫歸，嗟嗟蔑孫秀。
五君詠五首。郭代公元振:代公舉鵬翼，懸飛摩海霧。志康天地屯，適與雲雷遇。興喪一言決，安危萬心註。大勛書王府，舛命淪江路。勢傾北夏門，哀靡東平樹。
五君詠五首。趙耿公彥昭:耿公山嶽秀，才傑心亦妙。鷙鳥峻標立，哀玉扣清調。協贊休明啟，恩華日月照。何意瑤台雲，風吹落江徼。湘流下潯陽，灑淚一投弔。
游龍山靜勝寺:每上襄陽樓，遙望龍山樹。鬱茀吐岡嶺，微蒙在煙霧。下車歲已成，飾馬閑餘步。苦霜裛野草，愛日揚江煦。雲對石上塔，風吹松下路。禪室宴三空，神祠同六趣。兒童共戲謔，猿鳥相驚顧。南識桓公台，北望先賢墓。世上人何在，時聞心不住。但傳無盡燈，可使有情悟。
一柱觀:舊說江陵觀，初疑神化來。空山結雲閣，綺靡隨風回。奈何任一柱，斯焉容眾材。奇功非長世，今餘草露臺。
登九里台是樊姬墓:楚國所以霸，樊姬有力焉。不懷沈尹祿，誰諳叔敖賢。萬化茫無在，孤墳獨巋然。北分陽台陌，南識郢城阡。漠漠渚宮樹，蒼蒼雲夢田。登高形勝出，訪古令名傳。自我來符守，因君樹蕙荃。詩書將變俗，絺纊忽彌年。志闡三折後，愁值二毛前。佇立帝京路，遙心寄此篇。
過懷王墓:咿嚘不可信，以此敗懷王。客死嶢關路，返葬岐江陽。啼狖抱山月，飢狐獵野霜。一聞懷沙事，千載盡悲涼。
聞雨:多雨絕塵事，寥寥入太玄。城陰疏復合，檐滴斷還連。念我勞造化，從來五十年。誤將心徇物，近得還自然。閑居草木侍，虛室鬼神憐。有時進美酒，有時泛清弦。聲真不世識，心醉豈言詮。
夜坐:懷哉四壁時，未有五都價。百金誰見許，鬥酒難為貰。落花生芳春，孤月皎清夜。復逢利交客，題戶遙相謝。
山夜聞鐘:夜卧聞夜鐘，夜靜山更響。霜風吹寒月，窈窕虛中上。前聲既舂容，後聲復晃蕩。聽之如可見，尋之定無像。信知本際空，徒掛生滅想。
冬日見牧牛人擔青草歸:塞上綿應折，江南草可結。欲持梅嶺花，遠競榆關雪。日月無他照，山川何頓別。苟齊兩地心，天問將安說。
詠鏡:寶鏡如明月，出自秦宮樣。隱起雙蟠龍，銜珠儼相向。常恐君不察，匣中委清量。積翳掩菱花，虛心蔽塵狀。倘蒙羅袖拂，光生玉臺上。
詠瓢:美酒酌懸瓢，真淳好相映。蝸房捲墮首，鶴頸抽長柄。雅色素而黃，虛心輕且勁。豈無雕刻者，貴此成天性。
雜詩四首:抱薰心常焦，舉旆心常搖。天長地自久，歡樂能幾朝。君看西陵樹，歌舞為誰嬌。山閑苦積雨，木落悲時遽。賞心凡幾人，良辰在何處。觸石滿堂侈，灑我終夕慮。客鳥懷主人，銜花未能去。剖珠貴分明，琢玉思堅貞。要君意如此，終始莫相輕。問子青霞意，何事留朱軒。自言心遠俗，未始跡辭喧。過蒙良時幸，側息吏途煩。簪纓非宿好，文史棄前言。夕卧北窗下，夢歸南山園。白雲慚幽谷，清風愧泉源。十年茲賞廢，佳期今復存。掛冠謝朝侶，星駕別君門。默念群疑起，玄通百慮清。初心滅陽艷，復見湛虛明。悟滅心非盡，求虛見後生。應將無住法，修到不成名。
和張監游終南:宿懷終南意，及此語雲峰。夜聞竹澗靜，曉望林嶺重。春煙生古石，時鳥戲幽松。豈無山中賞，但畏心莫從。
古泉驛:昔聞陳仲子，守義辭三公。身賃妻織屨，樂亦在其中。豈無窮賤苦，羞與傾巧同。長白臨河上，於陵入濟東。我行弔遺跡，感嘆古泉空。
河上公:尊師厭塵去，精魄知何明。形氣不復生，弟子空傷情。濟北神如在，淮南藥未成。共期終莫遂，寥落兩無成。
奉和聖制初入秦川路寒食應制:上陽柳色喚春歸，臨渭桃花拂水飛。總為朝廷巡幸去，頓教京洛少光輝。昨從分陝山南口，馳道依依漸花柳。入關正投寒食前，還京遂落清明後。路上天心重豫游，御前恩賜特風流。便幕那能鏤雞子，行宮善巧帖毛球。渭橋南渡花如撲，麥隴青青斷人目。漢家行樹直新豐，秦地驪山抱溫谷。香池春溜水初平，預歡浴日照京城。今歲隨宜過寒食，明年陪宴作清明。
時樂鳥篇:舊傳南海出靈禽，時樂名聞不可尋。形貌乍同鸚鵡類，精神別稟鳳凰心。千年待聖方輕舉，萬里呈才無伴侶。紅茸糅繡好毛衣，清泠謳鴉好言語。內人試取御衣牽，啄手暝聲不許前。心願陽烏恆保日，志嫌陰鶴欲凌天。天情玩訝良無已，察圖果見祥經里。本持符瑞驗明王，還用文章比君子。自憐弱羽詎堪珍，喜共華篇來示人。人見嚶嚶報恩鳥，多慚碌碌具官臣。
安樂郡主花燭行:青宮朱邸翊皇闈，玉葉瓊蕤發紫微。姬薑本來舅甥國，卜筮俱道鳳凰飛。星昴殷冬獻吉日，夭桃穠李遙相匹。鸞車鳳傳王子來，龍樓月殿天孫出。平臺火樹連上陽，紫炬紅輪十二行。丹爐飛鐵馳炎焰，炎霞爍電吐明光。綠輧紺幰紛如霧，節鼓清笳前啟路。城隅靡靡稍東還，橋上鱗鱗轉南渡。五方觀者聚中京，四合塵煙漲洛城。商女香車珠結網，天人寶馬玉繁纓。百壺淥酒千斤肉，大道連延障錦軸。先祝聖人壽萬年，復禱宜家承百祿。珊瑚刻盤青玉尊，因之假道入梁園。梁園山竹凝雲漢，仰望高樓在天半。翠幕蘭堂蘇合薰，珠簾掛戶水波紋。別起芙蓉織成帳，金縷鴛鴦兩相向。罽茵飾地承雕履，花燭分階移錦帳。織女西垂隱燭台，雙童連縷合歡杯。藹藹綺庭嬪從列，娥娥紅粉扇中開。黃金兩印雙花綬，富貴婚姻古無有。清歌棠棣美王姬，流化邦人正夫婦。
離會曲:何處送客洛橋頭，洛水泛泛中行舟。可憐河樹葉萎蕤，關關河鳥聲相思。街鼓喧喧日將夕，去棹歸軒兩相迫。何人送客故人情，故人今夜何處客。
鄴都引:君不見魏武草創爭天祿，群雄睚眥相馳逐。晝攜壯士破堅陣，夜接詞人賦華屋。都呈繚繞西山陽，桑榆汗漫漳河曲。城郭為虛人代改，但有西園明月在。鄴傍高冢多貴臣，娥眉曼睩共灰塵。試上銅台歌舞處，唯有秋風愁殺人。
城南亭作:珂馬朝歸連萬石，稍門洞啟親迎客。北堂珍重琥珀酒，庭前列肆茱萸席。長袖遲回意緒多，清商緩轉目騰波。舊傳比翼侯家舞，新出將雛主第歌。漢家絳灌餘兵氣，晉代浮虛安足貴。正逢天下金鏡清，偏加日飲醇醪意。誰復遨游不復歸，閑庭莫畏不芳菲。會待城南春色至，竟將花柳拂羅衣。
同趙侍御乾湖作:江南湖水咽山川，春江溢入共湖連。氣色紛淪橫罩海，波濤鼓怒上漫天。鱗宗殼族嬉為府，弋叟罛師利焉聚。欹帆側柁弄風口，赴險臨深繞灣浦。一灣一浦悵邅回，千曲千溠怳迷哉，乍見靈妃含笑往。復聞游女怨歌來。暑來寒往運洄洑，潭生水落移陵谷。雲間墜翮散泥沙，波上浮查棲樹木，昨暮飛霜下北津，今朝行雁度南濱。處處溝洚清源竭，年年舊葦白頭新。天地盈虛尚難保，人間倚伏何須道。秋月皛皛泛澄瀾，冬景青青步纖草。念君宿昔觀物變，安得躊躕不衰老。
巡邊在河北作:去年六月西河西，今年六月北河北。沙場磧路何為爾，重氣輕生知許國。人生在世能幾時，壯年徵戰發如絲。會待安邊報明主，作頌封山也未遲。
贈崔二安平公樂世詞:十五紅妝侍綺樓，朝承握槊夜藏鉤。君臣一意金門寵，兄弟雙飛玉殿游。寧知宿昔恩華樂，變作瀟湘離別愁。地濕莓苔生舞袖，江聲怨嘆入箜篌。自憐京兆雙眉嫵，會待南來五馬留。
送尹補闕元凱琴歌:鳳哉鳳哉，啄琅玕，飲瑤池，棲昆侖之山哉。中國有聖人，感和氣，飛來飛來。自歌自舞，先王冊府，麒麟之台，羈雌眾雛故山曲。其鳴喈喈，其鳴喈喈，欲往銜之欻去來，去別鸞鳳心徘徊。明年阿閣梧桐花葉開，群飛鳳歸來，群飛鳳歸來。
送考功武員外學士使嵩山署舍利塔:懷玉泉，戀仁者，寂滅真心不可見，空留影塔嵩岩下。寶王四海轉千輪，金曇百粒送分身。山中二月娑羅會，虛唄遙遙愁思人。我念過去微塵劫，與子禪門同正法。雖在神仙蘭省間，常持清凈蓮花葉。來亦好，去亦好，了觀車行馬不移，當見菩提離煩惱。
遙同蔡起居偃松篇:清都眾木總榮芬，傳道孤松最出群。名接天庭長景色，氣連宮闕借氛氳。懸池的的停華露，偃蓋重重拂瑞雲。不借流膏助仙鼎，願將楨乾捧明君。莫比冥靈楚南樹，朽老江邊代不聞。
奉和聖制登驪山矚眺應制:寒山上半空，臨眺盡寰中。是日巡游處，晴光遠近同。川明分渭水，樹暗辨新豐。岩壑清音暮，天歌起大風。
奉和聖制幸白鹿觀應制:洞府寒山曲，天游日旰回。披雲看石鏡，拂雪上金台。竹徑龍驂下，松庭鶴轡來。雙童還獻藥，五色耀仙材。
奉和聖制送金城公主適西蕃應制:青海和親日，潢星出降時。戎王子婿寵，漢國舅家慈。春野開離宴，雲天起別詞。空彈馬上曲，詎減鳳樓思。
奉和同皇太子過慈恩寺應制二首:翼翼宸恩永，煌煌福地開。離光升寶殿，震氣繞香台。上界幡花合，中天伎樂來。願君無量壽，仙樂屢徘徊。朗朗神居峻，軒軒瑞象威。聖君成願果，太子拂天衣。至樂三靈會，深仁四皓歸。還聞渦水曲，更繞白雲飛。
侍宴武三思山第應制賦得風字:梁王池館好，曉日鳳樓通。竹町羅千衛，蘭筵降兩宮。清歌芳樹下，妙舞落花中。臣覺筵中聽，還如大國風。
奉和聖制過寧王宅應制:進酒忘憂觀，簫韶喜降臨。帝堯敦族禮，王季友兄心。竹院龍鳴笛，梧宮鳳繞林。大風將小雅，一字盡千金。
奉和聖制同玉真公主過大哥山池題石壁應制:綠竹初成苑，丹砂欲化金。乘龍與驂鳳，歌吹滿山林。爽氣凝情迥，寒光映浦深。忘憂題此觀，為樂賞同心。
奉和聖制賜王公千秋鏡應制:寶鏡頒神節，凝規寫聖情。千秋題作字，長壽帶為名。月向天邊下，花從日里生。不承懸象意，誰辨照心明。
奉和聖制經鄒魯祭孔子應制:孔聖家鄒魯，儒風藹典墳。龍驂回舊宅，鳳德詠餘芬。入室神如在，升堂樂似聞。懸知一王法，今日待明君。
侍宴蘘荷亭應制:回鑾青岳觀，帳殿紫煙峰。仙路迎三鳥，雲衢駐兩龍。園林看化塔，壇墠識餘封。山外聞簫管，還如天上逢。
侍宴滻水賦得濃字:千行發御柳，一葉下仙筇。青浦宸游至，朱城佳氣濃。雲霞交暮色，草樹喜春容。藹藹天旗轉，清笳入九重。
奉和聖制同劉晃喜雨應制:青氣含春雨，知從岱嶽來。行雲避師出，灑雨待車回。厭浥塵清道，空濛柳映台。最宜三五夜，晴月九重開。
奉和聖制觀拔河俗戲應制:今歲好拖鉤，橫街敞御樓。長繩系日住，貫索輓河流。鬥力頻催鼓，爭都更上籌。春來百種戲，天意在宜秋。
奉和聖制途次陝州應制:周召嘗分陝，詩書空復傳。何如萬乘眷，追賞二南篇。郡帶洪河側，宮臨大道邊。洛城將日近，佳氣滿山川。
奉和聖制野次喜雪應制:寒更玉漏催，曉色御前開。泱漭雲陰積，氤氳風雪回。山知銀作瓮，宮見璧成台。欲驗豐年象，飄搖仙藻來。
奉和聖制溫泉言志應制:溫谷媚新豐，驪山橫半空。湯池薰水殿，翠木暖煙宮。起疾逾仙藥，無私合聖功。始知堯舜德，心與萬人同。
皇帝降誕日集賢殿賜宴:仲秋金帝起，五日土行昭。瑞表壬寅露，光傳甲子宵。陰風吹大澤，夢日照昌朝。不獨華封老，千年喜祝堯。
晦日詔宴永穆公主亭子賦得流字:堂邑山林美，朝恩晦日游。園亭含淑氣，竹樹繞春流。舞席千花妓，歌船五彩樓。群歡與王澤，歲歲滿皇州。
恩制賜食於麗正殿書院宴賦得林字:東壁圖書府，西園翰墨林。誦詩聞國政，講易見天心。位竊和羹重，恩叨醉酒深。緩歌春興曲，情竭為知音。
羽林恩召觀御書王太尉碑:隴首名公石，來承聖札歸。魚龍生意態，鉤劍動鋩輝。字得神明保，詞慚少女徽。誰家羽林將，又逐鳳書飛。
東都酺宴四首:重華升寶歷，軒帝眇閑居。政成天子孝，俗返上皇初。忘味因觀樂，歡心寄合酺。自憐疲馬意，戀戀主恩餘。朱城塵曀滅，翠幕景情開。震震靈鼉起，翔翔舞鳳來。雕盤裝草樹，綺乘結樓台。共喜光華日，酣歌捧玉杯。曉月調金闕，朝暾對玉盤。爭馳群鳥散，鬥伎百花團。遇聖人知幸，承恩物自歡。洛橋將舉燭，醉舞拂歸鞍。愷宴惟今席，餘歡殊未窮。入雲歌裊裊，嚮日伎叢叢。駛管催酣興，留關待曲終。長安若為樂，應與萬方同。
道家四首奉敕撰:金壇啟曙闈，真氣肅微微。落月銜仙竇，初霞拂羽衣。香隨龍節下，雲逐鳳簫飛。暫住蓬萊戲，千年始一歸。窈窕流精觀，深沉紫翠庭。金奩調上藥，寶案讀仙經。作賦看神雨，乘槎辨客星。只應謝人俗，輕舉托雲輧。金爐承道訣，玉牒啟玄機。雲逐笙歌度，星流宮殿飛。乘風嬉浩蕩，窺月弄光輝。唯有三山鶴，應同千載歸。道記開中籙，真官表上清。焚香三鳥至，煉藥九仙成。天上靈書下，空中妙伎迎。迎來出煙霧，渺渺戲蓬瀛。
鳳樓尋勝地:西掖持醇酒，東山就白雲。開軒綠池映，命席紫蘭芬。舞度花為伴，鶯來管作群。太平多樂事，春物共氛氳。
幽州夜飲:涼風吹夜雨，蕭瑟動寒林。正有高堂宴，能忘遲暮心。軍中宜劍舞，塞上重笳音。不作邊城將，誰知恩遇深。
崔禮部園亭得深字:窈窕留清館，虛徐步晚陰。水連伊闕近，樹接夏陽深。柳蔓憐垂拂，藤梢愛上尋。訝君軒蓋侶，非復俗人心。
送鄭大夫惟忠從公主入蕃:鳳吹遙將斷，龍旗送欲還。傾都邀節使，傳酌緩離顏。春磧沙連海，秋城月對關。和戎因賞魏，定遠莫辭班。
送崔二長史日知赴潞州:東山懷卧理，南省悵悲翁。共見前途促，何知後會同。莫輕一筵宴，明日半成空。況爾新離闕，思歸迷夢中。
同賀八送兗公赴荊州:疇昔同聲友，騫飛出鳳池。風雲一蕩薄，日月屢參差。此別黃葉下，前期安可知。誰憐楚南樹，不為歲寒移。
餞唐州高使君:常時好閑獨，朋舊少相過。及爾宣風去，方嗟別日多。淮流春晼晚，江海路蹉跎。百歲屢分散，歡言復幾何。
送王晙自羽林赴永昌令:將星移北洛，神雨避東京。為負剛腸譽，還追強項名。白雲向伊闕，黃葉散昆明。多謝弦歌宰，稀聞桴鼓聲。
同王僕射山亭餞岑廣武羲得言字:聞道長岑令，奮翼宰旅門。長安東陌上，送客滿朱軒。琴爵留佳境，山池借好園。茲游恨不見，別後綴離言。
送任御史江南發糧以賑河北百姓:河朔人無歲，荊南義廩開。將興泛舟役，必仗濟川才。夜月臨江浦，春雲歷楚台。調飢坐相望，繡服幾時回。
送王尚一嚴嶷二侍御赴司馬都督軍:漢掖通沙塞，邊兵護草腓。將行司馬令，助以鐵冠威。白露鷹初下，黃塵騎欲飛。明年春酒熟，留酌二星歸。
送李問政河北簡兵:鬥酒貽朋愛，躊躕出御溝。依然四牡別，更想八龍游。密親仕燕冀，連年邇寇讎。因君閱河朔，垂淚語幽州。
送薛植入京:青組言從史，鴻都忽見求。款言人向老，飲別歲方秋。仿佛長安陌，平生是舊游。何時復相遇，宛在水中流。
相州前池別許鄭二判官景先神力:數步圓塘水，雙鴻戢羽儀。一飛喬木上，一返故林垂。澹泊含秋景，虛明抱夜規。無因留絕翰，雲海意差池。
岳州宴別潭州王熊二首:絲管清且哀，一曲傾一杯。氣將然諾重，心向友朋開。古木無生意，寒雲若死灰。贈君芳杜草，為植建章台。縉雲連省閣，溝水遽西東。然諾心猶在，榮華歲不同。孤城臨楚塞，遠樹入秦宮。誰念三千里，江潭一老翁。
廣州蕭都督入朝過岳州宴餞得冬字:孤城抱大江，節使往朝宗。果是臺中舊，依然水上逢。京華遙比日，疲老颯如冬。竊羡能言鳥，銜恩向九重。
岳州別姚司馬紹之制許歸侍:和玉悲無已，長沙宦不成。天從扇枕願，人遂倚門情。方外懷司馬，江東憶步兵。問君棲泊處，空嶺夜猿驚。
送岳州李十從軍桂州:送客之江上，其人美且才。風波萬里闊，故舊十年來。劍拔蛟隨斷，弓張鳥自摧。陽橋書落落，驛馬定先回。
岳州別趙國公王十一琚入朝:昔濫貂蟬長，同承雨露霏。今參魚鱉守，望美洞庭歸。浦樹懸秋影，江雲燒落輝。離魂似徵帆，恆往帝鄉飛。
岳州別子均:離筵非燕喜，別酒正銷魂。念汝猶童孺，嗟予隔遠藩。津亭拔心草，江路斷腸猿。他日將何見，愁來獨倚門。
端州別高六戩:異壤同羈竄，途中喜共過。愁多時舉酒，勞罷或長歌。南海風潮壯，西江瘴癘多。於焉復分手，此別傷如何。
南中別蔣五岑向青州:老親依北海，賤子棄南荒。有淚皆成血，無聲不斷腸。此中逢故友，彼地送還鄉。願作楓林葉，隨君度洛陽。
南中別陳七李十:二年共游處，一旦各西東。請君聊駐馬，看我轉徵蓬。畫益愁南海，離駒思北風。何時似春雁，雙入上林中。
南中別王陵成崇:握手與君別，歧路贈一言。曹卿禮公子，楚媼饋王孫。倏爾生六翮，翻飛戾九門。常懷客鳥意，會答主人恩。
嶺南送使:秋雁逢春返，流人何日歸。將餘去國淚，灑子入鄉衣。飢狖啼相聚，愁猿喘更飛。南中不可問，書此示京畿。
幽州別陰長河行先:惠好交情重，辛勤世事多。荊南久為別，薊北遠來過。寄目雲中鳥，留歡酒上歌。影移春復間，遲暮兩如何。
和朱使欣道峽似巫山之作:江如曉天凈，石似暮霞張。徵帆一流覽，宛若巫山陽。楚客思歸路，秦人謫異鄉。猿鳴孤月夜，再使淚沾裳。
和朱使欣二首:南土多為寇，西江盡畏途。山行阻篁竹，水宿礙萑蒲。使越才應有，徵蠻力豈無。空傳人贈劍，不見虎銜珠。江勢連山遠，天涯此夜愁。霜空極天靜，寒月帶江流。思起南徵棹，文高北望樓。自憐如墜葉，泛泛侶仙舟。
過庾信宅:蘭成追宋玉，舊宅偶詞人。筆涌江山氣，文驕雲雨神。包胥非救楚，隨會反留秦。獨有東陽守，來嗟古樹春。
盧巴驛聞張御史張判官欲到不得待留贈之:旅竄南方遠，傳聞北使來。舊庭知玉樹，合浦識珠胎。白發因愁改，丹心托夢回。皇恩若再造，為憶不然灰。
南中贈高六戩:北極辭明代，南溟宅放臣。丹誠由義盡，白發帶愁新。鳥墜炎洲氣，花飛洛水春。平生歌舞席，誰憶不歸人。
岳州山城:山城豐日暇，閉戶見天心。東曠迎朝色，西樓引夕陰。書觀千載近，學靜二毛深。忽有南風至，吹君堂上琴。
和尹懋秋夜游灉湖:灉湖佳可游，既近復能幽。林里棲精舍，山間轉去舟。雁飛江月冷，猿嘯野風秋。不是迷鄉客，尋奇處處留。
與趙冬曦尹懋子均登南樓:危樓瀉洞湖，積水照城隅。命駕邀漁火，通家引鳳雛。山晴紅蕊匝，洲曉綠苗鋪。舉目思鄉縣，春光定不殊。
游灉湖上寺:湖上奇峰積，山中芳樹春。何知絕世境，來遇賞心人。清舊岩前樂，呦嚶鳥獸馴。靜言觀聽里，萬法自成輪。
晦日:晦日嫌春淺，江浦看湔衣。道傍花欲合，枝上鳥猶稀。共憶浮橋晚，無人不醉歸。寄書題此日，雁過洛陽飛。
湘州九日城北亭子:西楚茱萸節，南淮戲馬台。寧知沅水上，復有菊花杯。亭帳憑高出，親朋自遠來。短歌將急景，同使興情催。
翻著葛巾呈趙尹:昔日介面離倒，今我葛巾翻。宿酒何時醒，形骸不復存。忽聞有嘉客，驪步出閑門。桃花春徑滿，誤識武陵源。
戲題草樹:忽驚石榴樹，遠出渡江來。戲問芭蕉葉，何愁心不開。微霜拂宮桂，凄吹掃庭槐。榮盛更如此，慚君獨見哀。
岳州贈廣平公宋大夫:亞相本時英，歸來復國楨。朝推長孺直，野慕隱之清。傳節還閩嶂，皇華入漢京。寧思江上老，歲晏獨無成。
和魏僕射還鄉:富貴還鄉國，光華滿舊林。秋風樹不靜，君子嘆何深。故老空懸劍，鄰交日散金。眾芳搖落盡，獨有歲寒心。
和張監觀赦:日御臨雙闕，天街儼百神。雷茲作解氣，歲復建寅春。喜候開星驛，歡聲發市人。金環能作賦，來入管弦聲。
寄天台司馬道士:世上求真客，天台去不還。傳聞有仙要，夢寐在茲山。朱闕青霞斷，瑤堂紫月閑。何時枉飛鶴，笙吹接人間。
下江南向夔州:天明江霧歇，洲浦棹歌來。綠水逶迤去，青山相向開。城臨蜀帝祀，雲接楚王台。舊知巫山上，游子共徘徊。
還至端州驛前與高六別處:舊館分江日，凄然望落暉。相逢傳旅食，臨別換徵衣。昔記山川是，今傷人代非。往來皆此路，生死不同歸。
四月一日過江赴荊州:春色沅湘盡，三年客始回。夏雲隨北帆，同日過江來。水漫荊門出，山平郢路開。比肩羊叔子，千載豈無才。
湘州北亭:人務南亭少，風煙北院多。山花迷徑路，池水拂藤蘿。萍散魚時躍，林幽鳥任歌。悠然白雲意，乘興抱琴過。
荊州亭入朝:巫山雲雨峽，湘水洞庭波。九辨人猶擯，三秋雁始過。旃裘吳地盡，髫薦楚言多。不果朝宗願，其如江漢何。
岳州守歲:除夜清樽滿，寒庭燎火多。舞衣連臂拂，醉坐合聲歌。至樂都忘我，冥心自委和。今年只如此，來歲知如何。
詠塵:仙浦生羅襪，神京染素衣。裨山期益峻，照日幸增輝。夕伴龍媒合，朝游鳳輦歸。獨憐範甑下，思繞畫梁飛。
闕題:婚禮知無賀，承家嘆有輝。親迎驥子躍，吉兆鳳雛飛。溫席開華扇，梁門換褧衣。遙思桃李日，應賦採蘋歸。
深渡驛:旅泊青山夜，荒庭白露秋。洞房懸月影，高枕聽江流。猿響寒岩樹，螢飛古驛樓。他鄉對搖落，並覺起離憂。
惠文太子輓歌二首:碣館英靈在，瑤山美謚尊。剪桐悲曩戲，攻玉愴新恩。宮仗傳馳道，朝衣送國門。千秋谷門外，明月照西園。梁國深文雅，淮王愛道仙。帝歡同宴日，神奪上賓年。旒旐飛行樹，帷宮宿野煙。指言君愛弟，揮淚滿山川。
節義太子楊妃輓歌二首:西華三公族，東闈五可才。玉環初受慶，金玦反逢災。桂殿花空落，桐園月自開。朝雲將暮雨，長繞望思台。昔日三朝路，逶迤四望車。繡腰長命綺，隱髻連枝花。今春戾園樹，索然無歲華。共傷千載後，惟號一王家。
韋譙公輓歌二首:五瑞分王國，雙珠映後家。文飛書上鳳，武結笥中蛇。出豫榮前馬，回鸞喪後車。袞衣將錫命，泉路有光華。國騁雙騏驥，庭儀兩鳳凰。將星連相位，玉樹伴金鄉。歌舞侯家艷，軒裘戚里光。安知杜陵下，碑版已相望。
右丞相蘇公輓歌二首:王宰丹青化，春卿禮樂才。緇衣傳舊職，華袞贈新哀。路泣群官送，山嘶駟馬回。佳辰無白日，賓閣有青苔。門歌出野田，冠帶寢窮泉。萬事皆身外，平生尚目前。西垣紫泥綍，東岳白雲篇。自惜同聲處，從今遂絕弦。
崔尚書輓詞:相宅隆坤寶，承家占海封。庭中男執雁，門外女乘龍。鳴玉游三省，摐金侍九重。一朝賓客散，留劍在青松。
右侍郎集賢院學士徐公輓詞二首:才美臨淄北，名高淮海東。羽儀三省遍，漁獵五車通。玉殿孤新榜，珠英落舊叢。徒懸一寶劍，何處訪徐公。嘆息書林友，才華天下選。並賦三陽宮，集詩集賢殿。具物衣如在，咄嗟長不見。既哀薤露詞，豈忘平生眷。
崔司業輓歌二首:海岱英靈氣，膠庠禮樂資。風流滿天下，人物擅京師。疾起揚雄賦，魂游謝客詩。從今好文主，遺恨不同時。象設存華館，威儀下墓田。鳳池傷舊草，麟史泣遺編。帷蓋墟煙沒，乾旌隴日懸。古來埋玉樹，流恨滿山川。
李工部輓歌三首:錦帳為郎日，金門待詔時。楊宮先上賦，柏殿幾連詩。瞬息琴歌斷，凄涼簫輓悲。那堪霸陵岸，迴首望京師。宅兆西陵上，平生雅志從。城臨丹闕近，山望白雲重。會葬知元伯，看碑識蔡邕。無由接神理，揮涕向青松。常時好賓客，永日對弦歌。是日歸泉下，傷心無奈何。墓庭人已散，祭處鳥來處。碑石生苔蘚，榮名豈復多。
贈工部尚書馮公輓歌三首:忠鯁難為事，平生盡畏途。如弦心自直，秀木勢恆孤。詔葬南陵道，神游北鬥樞。貴門傳萬石，餘慶在雙珠。爵位題龍旐，威儀出鳳城。路傍人泣送，門外馬嘶迎。萬事非吾有，千悲是世情。昔焉稱夏日，今也謚冬卿。窅然長夜台，舉世可哀哉。泉戶一朝閉，松風四面來。石碑填駮蘚，珠服聚塵埃。誰言遼東鶴，千年往復回。
徐高御輓歌:蒲密遙千載，鳴琴始一追。公卿傳世範，仁義續靈基。不待南游祿，何先北帝期。玉棺從此閉，金鼎代相欺。
奉和聖制春日幸望春宮應制:別館芳菲上苑東，飛花澹蕩御筵紅。城臨渭水天河靜，闕對南山雨露通。繞殿流鶯凡幾樹，當蹊亂蝶許多叢。春園既醉心和樂，共識皇恩造化同。
侍宴隆慶池應制:靈池月滿直城隈，黻帳天臨御路開。東沼初陽疑吐出，南山曉翠若浮來。魚龍百戲紛容與，鳧鷁雙舟較溯洄。願似金堤青草馥，長承瑤水白雲杯。
奉和聖制春日出苑應制一作矚目應令，一作明皇詩:禁林艷裔發青陽，春望逍遙出畫堂。雨洗亭皋千畝綠，風吹梅李一園香。鶴飛不去隨青管，魚躍翻來入彩航。睿賞歡承天保定，遒文更睹日重光。
扈從溫泉宮獻詩:溫泉啟蟄氣氛氳，渭浦歸鴻日數群。騎仗聯聯環北極，鳴笳步步引南熏。松間彩殿籠佳氣，山上朱旗繞瑞雲。不知遠夢華胥國，何如親奉帝堯君。
三月三日詔宴定昆池宮莊賦得筵字:鳳凰樓下對天泉，鸚鵡洲中匝管弦。舊識平陽佳麗地，今逢上巳盛明年。舟將水動千尋日，幕共林橫兩岸煙。不降玉人觀禊飲，誰令醉舞拂賓筵。
先天應令:三陽麗景早芳辰，四序嘉園物候新。梅花百般障行路，垂柳千條暗回津。鳥驚直為飛風葉，魚躍都由怯岸人。唯願聖主南山壽，何愁不賞萬年春。
舞馬千秋萬歲樂府詞三首:金天誕聖千秋節，玉醴還分萬壽觴。試聽紫騮歌樂府，何如騄驥舞華岡。連鶱勢出魚龍變，躞蹀驕生鳥獸行。歲歲相傳指樹日，翩翩來伴慶雲翔。聖皇至德與天齊，天馬來儀自海西。腕足徐行拜兩膝，繁驕不進踏千蹄。髤髵奮鬣時蹲踏，鼓怒驤身忽上躋。更有銜杯終宴曲，垂頭掉尾醉如泥。遠聽明君愛逸才，玉鞭金翅引龍媒。不因茲白人間有，定是飛黃天上來。影弄日華相照耀，噴含雲色且裴徊。莫言闕下桃花舞，別有河中蘭葉開。
同趙侍御巴陵早春作:江上春來早可觀，巧將春物妒餘寒。水苔共繞留鳥石，花鳥爭開鬥鴨欄。佩勝芳辰日漸暖，然燈美夜月初圓。意隨北雁雲飛去，直待南州蕙草殘。
灉湖山寺:空山寂歷道心生，虛谷迢遙野鳥聲。禪室從來塵外賞，香台豈是世中情。雲間東嶺千尋出，樹里南湖一片明。若使巢由知此意，不將蘿薜易簪纓。
幽州新歲作:去歲荊南梅似雪，今年薊北雪如梅。共知人事何常定，且喜年華去復來。邊鎮戍歌連夜動，京城燎火徹明開。遙遙西向長安日，願上南山壽一杯。
扈從幸韋嗣立山莊應制:寒灰飛玉琯，湯井駐金輿。既得方明相，還尋大隗居。懸泉珠貫下，列帳錦屏舒。騎遠林逾密，笳繁谷自虛。門旗塹復磴，殿幕裹通渠。舞鳳迎公主，雕龍賦婕妤。地幽天賞洽，酒樂御筵初。菲才叨侍從，連藻愧應徐。
奉和聖制喜雪應制:聖德與天同，封巒欲報功。詔書期日下，靈感應時通。觸石雲呈瑞，含花雪告豐。積如沙照月，散似面從風。舞集仙臺上，歌流帝樂中。遙知百神喜，灑路待行宮。
奉和聖制寒食作應制:寒食春過半，花穠鳥復嬌。從來禁火日，會接清明朝。鬥敵雞殊勝，爭球馬絕調。晴空數雲點，香樹百風搖。改木迎新燧，封田表舊燒。皇情愛嘉節，傳曲與簫韶。
奉和聖制賜崔日知往潞州應制:聖情留曩鎮，佳氣翊興王。增戟雄都府，高車轉太常。川橫八練闊，山帶五龍長。連帥初恩命，天人舊紀綱。餞塗飛御藻，闔境自生光。明主徵循吏，何年下鳳凰。
春晚侍宴麗正殿探得開字:聖政惟稽古，賓門引上才。坊因購書立，殿為集賢開。髦彥星辰下，仙章日月回。字如龍負出，韻是鳳銜來。庭柳餘春駐，宮鶯早夏催。喜承芸閣宴，幸奉柏梁杯。
奉和聖制花萼樓下宴應制:萬心翹樂宴，三舍緩昌時。山接夏雲險，台留春日遲。節移芳未歇，興隔賞仍追。醉後傳嘉惠，樓前舞聖慈。皇恩與時合，天意若人期。故發前旬雨，新垂湛露詩。
奉和聖制度蒲關應制:蒲阪橫臨晉，華芝曉望秦。關城雄地險，橋路扼天津。樓映行宮日，堤含宮樹春。黃雲隨寶鼎，紫氣逐真人。東詠唐虞跡，西觀周漢塵。山河非國寶，明主愛忠臣。
奉和聖制途經華岳應制:西嶽鎮皇京，中峰入太清。玉鑾重嶺應，緹騎薄雲迎。霽日懸高掌，寒空類削成。軒游會神處，漢幸望仙情。舊廟青林古，新碑綠字生。群臣原封岱，還駕勒鴻名。
奉和聖制過王濬墓應制:牛鬥三分國，龍驤一統年。智高寧受制，風急肯回船。有策擒吳嚭，無言讓範宣。援孤因勢屈，功重為讒偏。舊跡灰塵散，枯墳故老傳。百代逢明主，何辭死道邊。
奉和聖制經河上公廟應制:河上無名老，知非漢代人。先探道德要，留待聖明辰。玄妙為天下，清虛用穀神。化將和氣一，風與太初鄰。靈廟觀遺像，仙歌入至真。皇心齊萬物，何處不同塵。
奉和聖制幸鳳湯泉應制:周狩聞岐禮，秦都辨雍名。獻禽天子孝，存老聖皇情。溫潤宜冬幸，游畋樂歲成。湯雲出水殿，暖氣入山營。坎意無私潔，乾心稱物平。帝歌流樂府，溪谷也增榮。
恩賜樂游園宴:漢苑佳游地，軒庭近侍臣。共持榮幸日，來賞艷陽春。饌玉頒王篚，摐金下帝鈞。池台草色遍，宮觀柳條新。花綬光連榻，朱顏暢飲醇。聖朝多樂事，天意每隨人。
三月二十日詔宴樂游園賦得風字:樂游形勝地，表裡望郊宮。北闕連天頂，南山對掌中。皇恩貸芳月，旬宴美成功。魚戲芙蓉水，鶯啼楊柳風。春光看欲暮，天澤戀無窮。長袖招斜日，留光待曲終。
赴集賢院學士上賜宴應制得輝字:侍帝金華講，千齡道固稀。位將賢士設，書共學徒歸。首命深燕隗，通經淺漢韋。列筵榮賜食，送客愧儒衣。賀燕窺檐下，遷鶯入殿飛。欲知朝野慶，文教日光輝。
端午三殿侍宴應制探得魚字:小暑夏弦應，徽音商管初。願齎長命縷，來續大恩餘。三殿褰珠箔，群官上玉除。助陽嘗麥彘，順節進龜魚。甘露垂天酒，芝花捧御書。合丹同蝘蜓，灰骨共蟾蜍。今日傷蛇意，銜珠遂闕如。
奉和聖制春中興慶宮酺宴應制:千齡逢啟聖，萬域共來威。慶接郊禋後，酺承農事稀。御樓橫廣路，天樂下重闈。鸞鳳調歌曲，虹霓動舞衣。合聲雲上聚，連步月中歸。物睹恩無外，神和道入微。鎬京陪樂飲，柏殿奉文飛。徒竭秋雲影，何資春日暉。
奉和聖制千秋節宴應制:五德生王者，千齡啟聖人。赤光來照夜，黃雲上覆晨。海縣銜恩久，朝章獻舞新。高居帝座出，夾道眾官陳。槊杖洗清景，磬管凝秋旻。珠囊含瑞露，金鏡抱仙輪。何歲無鄉飲，何田不報神。薰歌與名節，傳代幸群臣。
奉和聖制太行山中言志應制:六龍鳴玉鑾，九折步雲端。河絡南浮近，山經北上難。羽儀映松雪，戈甲帶春寒。百穀晨笳動，千岩曉仗攢。皇心感韶節，敷藻念人安。既立省方館，復建禮神壇。扈蹕參天老，承榮忝夏官。長勤百年意，思見一勝殘。
奉和御制與宋璟源乾曜同日上官命宴東堂賜詩應制:大塊熔群品，經生偶聖詩。猥承三事命，虛忝百僚師。右揆謀華碩，前星傅重資。連騫求舊禮，濫典樂賢詩。賜釜同榮拜，摐金宴宰司。菊花吹御酒，蘭葉捧天詞。寶歷休明盛，頹年晷漏衰。少留青史筆，未敢赤鬆期。
奉和聖制暇日與兄弟同游興慶宮作應制:漢武橫汾日，周王宴鎬年。何如造區夏，復此睦親賢。巢鳳新成閣，飛龍舊躍泉。棣華歌尚在，桐葉戲仍傳。禁籞氛埃隔，平臺景物連。聖慈良有裕，王道固無偏。問俗兆人阜，觀風五教宣。獻圖開益地，張樂奏鈞天。侍酒衢樽滿，詢芻諫鼓懸。永言形友愛，萬國共周旋。
奉和聖制送王晙巡邊應制:六月歌周雅，三邊遣夏卿。欲施攻戰法，先作簡稽行。禮樂知謀帥，春秋識用兵。一勞堪定國，萬里即長城。策有和戎利，威傳破虜名。軍前雨灑道，樓上月臨營。別藻瑤華降，同衣錦襮榮。關山由義近，戎馬為恩輕。絲竹路傍散，風雲馬上生。朝廷謂吉甫，邦國望君平。
將赴朔方軍應制:禮樂逢明主，韜鈐用老臣。恭憑神武策，遠御鬼方人。供帳榮恩餞，山川喜詔巡。天文日月麗，朝賦管弦新。幼志傳三略，衰材謝六鈞。膽由忠作伴，心固道為鄰。漢保河南地，胡清塞北塵。連年大軍後，不日小康辰。劍舞輕離別，歌酣忘苦辛。從來思博望，許國不謀身。
奉和聖制爰因巡省途次舊居應制:蔥鬱興王郡，殷憂啟聖圖。周成會西土，漢武幸南都。歲卜鑾輿邁，農祠雁政敷。武威棱外域，文教靡中區。警蹕乾戈捧，朝宗萬玉趨。舊藩人事革，新化國容殊。壁有真龍畫，庭餘鳴鳳梧。叢觴祝堯壽，合鼎獻湯廚。陽樂寒初變，春恩蟄更蘇。三耆頒命服，五稔復田輸。君賦大風起，人歌湛露濡。從臣觀玉葉，方願紀靈符。
宿直溫泉宮羽林獻詩:冬狩美秦正，新豐樂漢行。星陳玄武閣，月對羽林營。寒木羅霜仗，空山響夜更。恩深靈液暖，節勁古松貞。文武皆王事，輪心不為名。
玄武門侍射:射觀通玄闕，兵欄闢御筵。雕弧月半上，畫的暈重圓。羿後神幽贊，靈王法暗傳。貫心精四返，飲羽妙三聯。雪鶴來銜箭，星麟下集弦。一逢軍宴洽，萬慶武功宣。
扈從南出雀鼠谷:豫動三靈贊，時巡四海威。陝關凌曙出，平路半春歸。霍鎮迎雲罕，汾河送羽旂。山南柳半密，谷北草全稀。遲日宜華蓋，和風入袷衣。上林千里近，應見百花飛。
洛橋北亭詔餞諸刺史:離亭拂御溝，別曲舞船樓。詔餞朝廷牧，符分海縣憂。股肱還入郡，父母更臨州。扇逐仁風轉，車隨霖雨流。恩光水上溢，榮色柳間浮。預待群方最，三公不遠求。
東都酺宴:堯舜傳天下，同心致太平。吾君內舉聖，遠合至公情。錫命承丕業，崇親享大名。二天資廣運，兩曜益齊明。道暢昆蟲樂，恩深朽蠹榮。皇輿久西幸，留鎮在東京。合宴千官入，分曹百戲呈。樂來嫌景遽，酒著訝寒輕。喜氣連雲閣，歡呼動洛城。人間知幾代，今日見河清。
奉酬韋祭酒嗣立偶游龍門北溪忽懷驪山別業呈諸留守之作:石澗泉虛落，松崖路曲回。聞君北溪下，想像南山隈。近念鼎湖別，遙思雲嶂陪。不同奇覯往，空睹斯文來。歲後寒初變，春前芳未開。黃蕤裊岸柳，紫萼折村梅。盡室茲游玩，盈門幾樂哉。嗟留洛陽陌，夢詣建章台。野失巢由性，朝非元凱才。布懷欽遠跡，幽意日塵埃。
奉酬韋祭酒自湯還都經龍門北溪莊見貽之作:聞君湯井至，瀟灑憩郊林。拂曙攜清賞，披雲覯綠岑。歡言游覽意，款曲望歸心。是日期佳客，同山忽異尋。桃花迂路轉，楊柳間門深。泛舟伊水漲，系馬香樹陰。繁弦弄水族，嬌吹狎沙禽。春滿汀色媚，景斜嵐氣侵。懷仁殊未遠，重德匪專臨。來藻敷幽思，連詞報所欽。
酬崔光祿冬日述懷贈答:徐陳嘗並作，枚馬亦同時。各負當朝譽，俱承明主私。夫君邁前侶，觀國騁奇姿。山似鳴威鳳，泉如出寶龜。才雄子雲筆，學廣仲舒帷。紫綬拂三寺，朱門臨九逵。昔我含香日，聯爾縉雲司。朝攜蘭省步，夕退竹林期。中路一分手，數載來何遲。求友還相得，群英復在茲。留台少人務，方駕遞尋追。涉玩懷同賞，沾芳憶共持。迎賓南澗飲，載妓東城嬉。春郊綠畝秀，秋澗白雲滋。名畫披人物，良書討滯疑。興來光不惜，歡往跡如遺。歲晏罷行樂，層城間所思。夜魂燈處厭，朝發鏡前衰。忽枉崔駰什，兼流韋孟詞。曲高彌寡和，主善代為師。齊戒觀華玉，留連嘆色絲。終慚起予者，何足與言詩。
同劉給事城南宴集:水竹幽閑地，簪纓近侍臣。雍容乘暇日，瀟灑出囂塵。樹對思朋鳥，池深入養鱗。管弦高逐吹，歌舞妙含春。老子叨專席，歡邀隔縉紳。此中情不淺，遙寄賞心人。
溫泉馮劉二監客舍觀妓:溫谷寒林薄，群游樂事多。佳人蹀駿馬，乘月夜相過。秀色然紅黛，嬌香發綺羅。鏡前鸞對舞，琴里鳳傳歌。妒寵傾新意，銜恩奈老何。為君留上客，歡笑斂雙蛾。
寄許八:萬類春皆樂，徂顏獨不怡。年來人更老，花發意先衰。乳鵲穿壇畫，巢蜂觸網絲。平生美容色，宿昔影中疑。遠道何由夢，同心在者誰。西風欲誰語，憫默遂無詞。
送蘇合宮頲:都邑群方首，商泉舊俗訛。變風須愷悌，成化佇弦歌。疇昔珪璋友，雍容文雅多。振纓游省闥，鏘玉宰京河。別曲鸞初下，行軒雉尚過。百壺非餞意，流詠在人和。
送喬安邑備:書閣移年歲，文明難復辭。歡言冬雪滿，恨別夏雲滋。外尹方為政，高明自不欺。老人驂馭往，童子狎雛嬉。日茂西河俗，寂寥東觀期。遙懷秀才令，京洛見新詩。
送趙二尚書彥昭北伐:虜地河冰合，邊城備此時。兵連紫塞路，將舉白雲司。提劍榮中貴，銜珠盛出師。日華光組練，風色焰旌旗。投筆尊前起，橫戈馬上辭。梅花吹別引，楊柳賦歸詩。
石門別楊六欽望:燕人同竄越，萬里自相哀。影響無期會，江山此地來。暮年傷泛梗，累日慰寒灰。潮水東南落，浮雲西北迴。俱看石門遠，倚棹兩悲哉。
南中送北使二首:傳聞合蒲葉，曾向洛陽飛。何日南風至，還隨北使歸。紅顏渡嶺歇，白首對秋衰。高歌何由見，層堂不可違。誰憐炎海曲，淚盡血沾衣。待罪居重譯，窮愁暮雨秋。山臨鬼門路，城繞瘴江流。人事今如此，生涯尚可求。逢君入鄉縣，傳我念京周。別恨歸途遠，離言暮景遒。夷歌翻下淚，蘆酒未消愁。聞有胡兵急，深懷漢國羞。和親先是詐，款塞果為讎。釋系應分爵，蠲徒幾復侯。廉頗誠未老，孫叔且無謀。若道馮唐事，皇恩尚可收。
送趙順直郎中赴安西副大都督:絕鎮功難立，懸軍命匪輕。復承遷相後，彌重任賢情。將起神仙地，才稱禮樂英。長心堪系虜，短語足論兵。日授休門法，星教置陣名。龍泉恩已著，燕頷相終成。月窟窮天遠，河源入塞清。老夫操別翰，承旨頌升平。
送宋休遠之蜀任:求友殊損益，行道異窮申。綴我平生氣，吐贈薄游人。結恩事明主，忍愛遠辭親。色麗成都俗，膏腴蜀水濱。如何從宦子，堅白共緇磷。日月千齡旦，河山萬族春。懷鉛書瑞府，橫草事邊塵。不及安人吏，能令王化淳。
岳州別梁六入朝:遠蒞長沙渚，欣逢賈誼才。江山疲應接，風日復晴開。江樹雲間斷，湘山水上來。近洲朝鷺集，古戍夜猿哀。岸杼含蒼捄，河蒲秀紫台。月餘偏地賞，心盡故人杯。自我違京洛，嗟君此溯洄。容華因別老，交舊與年頹。夢見長安陌，朝宗實盛哉。
相州冬日早衙:城外宵鐘斂，閨中曙火殘。朝光曜庭雪，宿凍聚池寒。正色臨廳事，疑詞定筆端。除苛囹圄息，伐枳吏人寬。河內功猶淺，淮陽疾未安。鏡中星發變，頓使世情闌。
岳州西城:水國何遼曠，風波遂極天。西江三紀合，南浦二湖連。危堞臨清境，煩憂暫豁然。九圍觀掌內，萬象閱眸前。日去長沙渚，山橫雲夢田。汀葭變秋色，津樹入寒煙。潛穴探靈詭，浮生揖聖仙。至今人不見，跡滅事空傳。
岳州觀競渡:畫作飛鳧艇，雙雙競拂流。低裝山色變，急棹水華浮。土尚三閭俗，江傳二女游。齊歌迎孟姥，獨舞送陽侯。鼓發南湖溠，標爭西驛樓。並驅常詫速，非畏日光遒。
對酒行巴陵作:留侯封萬戶，園令壽千金。本為成王業，初由賦上林。繁榮安足恃，霜露遞相尋。鳥哭楚山外，猿啼湘水陰。夢中城闕近，天畔海雲深。空對忘憂酌，離憂不去心。
岳州宴姚紹之:杞梓滯江濱，光華嚮日新。難兄金作友，媚子玉為人。山水含秋興，池亭借善鄰。檐松風送靜，院竹鳥來馴。翠斝吹黃菊，雕盤鱠紫鱗。緩歌將醉舞，為拂繡衣塵。
岳州九日宴道觀西閣:搖落長年嘆，蹉跎遠宦心。北風嘶代馬，南浦宿陽禽。佳此黃花酌，酣餘白首吟。涼雲霾楚望，濛雨蔽荊岑。登眺思清景，誰將眷濁陰。釣歌出江霧，樵唱入山林。魚以嘉名採，木為美材侵。大道由中悟，逍遙匪外尋。參佐多君子，詞華妙賞音。留題洞庭觀，望古意何深。
岳州作:水國生秋草，離居再及瓜。山川臨洞穴，風日望長沙。物土南州異，關河北信賒。日昏聞怪鳥，地熱見修蛇。遠人夢歸路，瘦馬嘶去家。正有江潭月，徘徊戀九華。
游洞庭湖:平湖曉望分，仙嶠氣氛氳。鼓枻乘清渚，尋峰弄白雲。江寒天一色，日靜水重紋。樹坐參猿嘯，沙行入鷺群。緣源斑筱密，罥徑綠蘿紛。洞穴傳虛應，楓林覺自熏。雙童有靈藥，願取獻明君。
巴丘春作:日出洞庭水，春山掛斷霞。江涔相映發，卉木共紛華。湘戍南浮闊，荊關北望賒。湖陰窺魍魎，丘勢辨巴蛇。島戶巢為館，漁人艇作家。自憐心問景，三歲客長沙。
岳州夜坐:炎洲苦三伏，永日卧孤城。賴此閑庭夜，蕭條夜月明。獨歌還太息，幽感見餘聲。江近鶴時叫，山深猿屢鳴。息心觀有欲，棄知返無名。五十知天命，吾其達此生。
別灉湖:念別灉湖去，浮舟更一臨。千峰出浪險，萬木抱煙深。南郡延恩渥，東山戀宿心。露花香欲醉，時鳥囀餘音。涉趣皆留賞，無奇不遍尋。莫言山水間，幽意在鳴琴。
伯奴邊見歸田賦因投趙侍御:爾家嘆窮鳥，吾族賦歸田。莫道榮枯異，同嗟世網牽。黃陵浮汨渚，青草會湘川。去國逾三歲，茲山老二年。寒鴞鳴舍下，昏虎卧籬前。客淚堪斑竹，離亭欲贈荃。放言久無次，觸興感成篇。
清遠江峽山寺:流落經荒處，逍遙此梵宮。雲峰吐月白，石壁淡煙紅。寶塔靈仙涌，懸龕造化功。天香涵竹氣，虛唄引松風。檐牖飛花入，廊房激水通。猿鳴知谷靜，魚戲辨江空。靜默將何貴，惟應心境同。
春雨早雷:東北春風至，飄飄帶雨來。拂黃先變柳，點素早驚梅。樹藹懸書閣，煙含作賦台。河魚未上凍，江蟄已聞雷。美人宵夢著，金屏曙不開。無緣一啟齒，空酌萬年杯。
聞雨:窮冬萬花匝，永夜百憂攢。危戍臨江火，空齋入雨寒。斷猿知屢別，嘶雁覺虛彈。心對爐灰死，顏隨庭樹殘。舊恩懷未報，傾膽鏡中看。
赦歸在道中作:陳焦心息盡，死意不期生。何幸光華旦，流人歸上京。愁將網共解，服與代俱明。復是三階正，還逢四海平。誰能定禮樂，為國著功成。
喜度嶺:東漢興唐歷，南河復禹謀。寧知瘴癘地，生入帝皇州。雷雨蘇蟲蟄，春陽放學鳩。洄沿炎海畔，登降閩山陬。嶺路分中夏，川源得上流。見花便獨笑，看草即忘憂。自始居重譯，天星已再周。鄉關絕歸望，親戚不相求。棄杖枯還植，窮鱗涸更浮。道消黃鶴去，運啟白駒留。江妾晨炊黍，津童夜棹舟。盛明良可遇，莫後洛城游。
奉和聖制潼關口號應制:天德平無外，關門東復西。不將千里隔，何用一丸泥。
奉蕭令嵩酒並詩已下三首，俱賜宴東堂作:樂奏天恩滿，杯來秋興高。更蒙蕭相國，對席飲醇醪。
奉宇文黃門融酒:聖德垂甘露，天章下大風。又乘黃閣賞，願作黑頭公。
奉裴中書光庭酒:西掖恩華降，南宮命席闌。詎知雞樹後，更接鳳池歡。
清夜酌:秋陰士多感，雨息夜無塵。清樽宜明月，復有平生人。
醉中作:醉後樂無極，彌勝未醉時。動容皆是舞，出語總成詩。
送梁知微渡海東:今日此相送，明年此相待。天上客星回，知君渡東海。
寄劉道士舄:真人降紫氣，邀我丹田宮。遠寄雙飛舄，飛飛不礙空。
書香能和尚塔:大師捐世去，空餘法力在。遠寄無礙香，心隨到南海。
被使在蜀:即今三伏盡，尚自在臨邛。歸途千裡外，秋月定相逢。
正朝摘梅:蜀地寒猶暖，正朝發早梅。偏驚萬里客，已復一年來。
蜀道後期:客心爭日月，來往預期程。秋風不相待，先至洛陽城。
廣州江中作:去國年方晏，愁心轉不堪。離人與江水，終日向西南。
江中誦經:實相歸懸解，虛心暗在通。澄江明月內，應是色成空。
江中遇黃領子劉隆:危石江中起，孤雲嶺上還。相逢皆得意，何處是鄉關。
欽州守歲:故歲今宵盡，新年明旦來。愁心隨鬥柄，東北望春回。
岳州守歲二首:夜風吹醉舞，庭戶對酣歌。愁逐前年少，歡迎今歲多。桃枝堪闢惡，爆竹好驚眠。歌舞留今夕，猶言惜舊年。
元朝一作幽州元日:今歲元日樂，不謝往年春。知向來心道，誰為昨夜人。
耗磨日飲二首:耗磨傳茲日，縱橫道未宜。但令不忌醉，翻是樂無為。上月今朝減，流傳耗磨辰。還將不事事，同醉俗中人。
又一本此首同前第一首為二首:春來半月度，俗忌一時閑。不酌他鄉酒，惟堪對楚山。
九日進茱萸山詩五首:家居洛陽下，舉目見嵩山。刻作茱萸節，情生造化間。黃花宜泛酒，青岳好登高。稽首明廷內，心為天下勞。菊酒攜山客，萸囊系牧童。路疑隨大隗，心似問鴻蒙。九日重陽數，三秋萬實成。時來謁軒後，罷去坐蓬瀛。晚節歡重九，高山上五千。醉中知遇聖，夢里見尋仙。
岳州看黃葉:白首看黃葉，徂顏復幾何。空慚棠樹下，不見政成歌。
嶺南送使二首:獄中生白發，嶺外罷紅顏。古來相送處，凡得幾人還。萬里投荒裔，來時不見親。一朝成白首，看取報家人。
傷妓人董氏四首:董氏嬌嬈性，多為窈窕名。人隨秋月落，韻入搗衣聲。粉蕊粘妝簏，金花竭翠條。夜台無戲伴，魂影向誰嬌。舊亭紅粉閣，宿處白雲關。春日雙飛去，秋風獨不還。舞席沾殘粉，歌梁委舊塵。獨傷窗里月，不見帳中人。
三月閨怨:三月時將盡，空房妾獨居。蛾眉愁自結，鬢發沒情梳。
破陳樂詞二首:漢兵出頓金微，照日光明鐵衣。百裡火幡焰焰，千行雲騎霏霏。蹙踏遼河自竭，鼓噪燕山可飛。正屬四方朝賀，端知萬舞皇威。少年膽氣凌雲，共許驍雄出群。匹馬城西挑戰，單刀薊北從軍。一鼓鮮卑送款，五餌單於解紛。誓欲成名報國，羞將開閣論勛。
奉和三日祓禊渭濱應制:青郊上巳艷陽年，紫禁皇游祓渭川。幸得歡娛承湛露，心同草樹樂春天。
桃花園馬上應制:林間艷色驕天馬，苑裡穠華伴麗人。願逐南風飛帝席，年年含笑舞青春。
奉和聖制幸韋嗣立山莊應制:西京上相出扶陽，東郊別業好池塘。自非仁智符天賞，安能日月共回光。
奉和聖制同玉真公主游大哥山池題石壁:池如明鏡月華開，山學香爐雲氣來。神藻飛為鶺鴒賦，仙聲颺出鳳凰台。
十五日夜御前口號踏歌詞二首:花萼樓前雨露新，長安城裡太平人。龍銜火樹千重焰，雞踏蓮花萬歲春。帝宮三五戲春台，行雨流風莫妒來。西域燈輪千影合，東華金闕萬重開。
蘇摩遮五首億歲樂:摩遮本出海西胡，琉璃寶服紫髯胡。聞道皇恩遍宇宙，來將歌舞助歡娛。繡裝帕額寶花冠，夷歌騎舞借人看。自能激水成陰氣，不慮今年寒不寒。臘月凝陰積帝台，豪歌急鼓送寒來。油囊取得天河水，將添上壽萬年杯。寒氣宜人最可憐，故將寒水散庭前。惟願聖君無限壽，長取新年續舊年。昭成皇后帝家親，榮樂諸人不比倫。往日霜前花委地，今年雪後樹逢春。
三月三日定昆池奉和蕭令得潭字韻:暮春三月日重三，春水桃花滿禊潭。廣樂逶迤天上下，仙舟搖衍鏡中酣。
和尹從事懋泛洞庭:平湖一望上連天，林景千尋下洞泉。忽驚水上光華滿，疑是乘舟到日邊。
送梁六自洞庭山作:巴陵一望洞庭秋，日見孤峰水上浮。聞道神仙不可接，心隨湖水共悠悠。
同趙侍御望歸舟:山庭迥迥面長川，江樹重重極遠煙。形影相追高翥鳥，心腸並斷北風船。
襄陽路逢寒食:去年寒食洞庭波，今年寒食襄陽路。不辭著處尋山水，只畏還家落春暮。
和尹懋登南樓:客來已兩春，更瞻韶光早。花鳥既環合，江山復駢抱。樓形寫北潭，堞勢凌青島。白雲謝歸雁，馳懷洛陽道。
江上逢春:離憂耿未和，春慮忽蹉跎。擇木猿知去，尋泥燕獨過。驚花翻霽日，垂柳拂煙波。激意屢怡賞，無如鄉念何。
九日巴丘登高:客心驚暮序，賓雁下滄洲。共賞重陽節，言尋戲馬游。湖風扶戍柳，江雨暗山樓。且酌東籬酒，聊祛南國憂。
和尹懋秋夜游灉湖二首:遠水沉西日，寒沙聚夜鷗。平湖乘月滿，飛棹接星流。黃葉鳴凄吹，蒼葭掃暗洲。願移滄浦賞，歸待潁川游。灣潭幽意深，杳靄涌寒岑。石痕秋水落，嵐氣夕陽沉。澄徹天為底，淵玄月作心。青溪非大隱，歸弄白雲潯。
岳陽晚景一作父說詩:晚景寒鴉集，秋風旅雁歸。水光浮日出，霞彩映江飛。洲白蘆花吐，園紅柿葉稀。長沙卑濕地，九月未成衣。
流合浦嶺外作:瘴江西去火為山，炎徼南窮鬼作關。從此更投人境外，生涯應在有無間。
奉和岳州山城一作張均詩:郡館臨清賞，開扃坐白雲。訟虛棠戶曙，觀靜竹檐曛。懸榻迎賓下，趨庭學禮聞。風傳琴上意，遙嚮日華紛。
偶游龍門北溪忽懷驪山別業因以言志示弟淑奉呈諸大僚:幽谷杜陵邊，風煙別幾年。偶來伊水曲，溪嶂覺依然。傍浦憐芳樹，尋崖愛綠泉。嶺雲隨馬足，山鳥向人前。地合心俱靜，言因理自玄。短才叨重寄，屍祿愧妨賢。每挹掛冠侶，思從初服旋。稻粱仍欲報，歲月坐空捐。助岳無纖塊，輸溟謝末涓。還悟北轅失，方求南澗田。
奉和九日幸臨渭亭登高應制得深字:層觀遠沈沈，鸞旗九日臨。帷宮壓水岸，步輦入煙岑。枝上萸新採，樽中菊始斟。願陪歡樂事，長與歲時深。
奉和張岳州王潭州別詩二首:茂先王佐才，作牧楚江隈。登樓正欲賦，復遇仲宣來。黃鵠飛將遠，雕龍文為開。寧知昔聯事，聽曲有餘哀。昔時陪二賢，纓冕會神仙。一去馳江海，相逢共播遷。無因千里駕，忽睹四愁篇。覽諷歡何已，歡終徒愴然。
奉和初春幸太平公主南莊應制:主第岩扃架鵲橋，天門閶闔降鸞鑣。歷亂旌旗轉雲樹，參差臺榭入煙霄。林間花雜平陽舞，谷里鶯和弄玉簫。已陪沁水追歡日，行奉茅山訪道朝。
自湯還都經龍門北溪贈張左丞崔禮部崔光祿:棲閑有愚谷，好事枉朝軒。樹接前驅擁，岩傳後騎喧。褰簾出野院，植杖候柴門。既拂林下席，仍攜池上樽。深期契幽賞，實謂展歡言。末眷誠未易，佳游時更敦。俄看嘯儔侶，各已共飛鶱。延睇盡朝日，長懷通夜魂。空聞岸竹動，徒見浦花繁。多愧春鶯曲，相求意獨存。
酬崔光祿冬日述懷贈答:亭伯負高名，羽儀稱上京。魏珠能燭乘，秦璧許連城。六月飛將遠，三冬學已精。洛陽推賈誼，江夏貴黃瓊。推演中都術，旋參河尹聲。累遷登御府，移拜踐名卿。庭聚歌鐘麗，門羅棨戟榮。鸚杯飛廣席，獸火列前楹。散誕林園意，殷勤敬愛情。無容抱衰疾，良宴每招迎。契得心逾重，言忘道益真。相勖忠義節，共談詞賦英。雕蟲曾靡棄，白鳳已先鳴。光接神愈駭，音來味不成。短歌甘自思，鴻藻彌難清。東里方希潤，西河敢竊明。厚誣空見迫，喪德豈無誠。端守宮闈地，寒煙朝暮平。顧才無術淺，懷器識憂盈。月下對雲闕，風前聞夜更。昌年雖共偶，歡會此難並。為憐漳浦曲，沉痼有劉楨。
上巳日祓禊渭濱應制:乘春祓禊逐風光，扈蹕陪鑾渭渚傍。還笑當時水濱老，衰年八十待文王。
奉酬韋祭酒偶游龍門北溪忽懷驪山別業因以言志…之作:有美朝為貴，幽尋地自偏。踐臨伊水汭，想望灞池邊。是遇皆新賞，茲游若舊年。藤蘿隱路接，楊柳御溝聯。道愜神情王，機忘俗理捐。遂初誠已重，兼濟實為賢。跡是東山戀，心惟北闕懸。顧慚經拾紫，多謝賦思玄。未躧中林步，空承麗藻傳。陽春和已寡，扣寂竟徒然。
奉酬韋祭酒偶游龍門北溪忽懷驪山別業因以言志…之作:夙齡秉微尚，中年忽有鄰。以茲山水癖，遂得狎通人。迨我咸京道，聞君別業新。岩前窺石鏡，河畔踏芳茵。既憐伊浦綠，復憶灞池春。連詞謝家子，同歡冀野賓。趣閑魚共樂，情洽鳥來馴。詎念昔游者，只命獨留秦。蕭條穎陽戀，沖漠漢陰真。無由陪勝躅，空此玩書筠。
冬日述懷奉呈韋祭酒張左丞蘭台名賢:弱齡好經籍，披捲即怡然。覃精四十載，馳騁數千言。孔壁採遺篆，周韋考絕編。袁公論劍術，孫子敘兵篇。魯史君臣道，姬書日月懸。從師改炎燠，負笈遍山川。上異西河夏，中非北海玄。光榮拾青紫，名價接通賢。既重萬鐘樂，寧思二頃田。長戟同分虎，高冠亞附蟬。晚懷重虛曠，養志息雕鐫。登高慚思拙，匠物謝情妍。不慕張平子，寧希王仲宣。誰謂登龍日，翻成刻鵠年。循循勞善誘，軋軋思微牽。琢磨才既竭，鑽仰德彌堅。朽木誠為諭，捫心徒自憐。終期吞鳥夢，振翼上雲煙。賦成先擲地，詞高直掞天。更執摳衣禮，仍開函丈筵。霧披槐市藹，水靜璧池圓。願逐從風葉，飛舞翰林前。
奉酬韋嗣立祭酒偶游龍門北溪忽懷驪山別業…大僚之作:關塞臨伊水，驪山枕灞川。俱臨隱路側，同在帝城邊。謝公兼出處，攜妓玩林泉。鳴騶噴梅雪，飛蓋曳松煙。聞琴幽谷里，看弈古岩前。落日低幃帳，歸雲繞管弦。叨榮慚北闕，微尚愛東田。寂寞灰心盡，蕭條塵事捐。朝思登嶄絕，夜夢弄潺湲。宿懷南澗意，況睹北溪篇。
同光祿弟冬日述懷:吾族白眉良，才華動洛陽。觀光初入仕，應宿始為郎。飛螢玩書籍，白鳳吐文章。海卿逾往雅，河尹冠前張。擇才綏鄢郢，殊化被江湘。高樓臨廣陌，甲第敞通莊。列館邙山下，疏亭洛水傍。昌年賞豐陌，暇日悅林塘。衣冠皆秀彥，羅綺盡名倡。隔岸聞歌度，臨池見舞行。門庭寒變色，棨戟日生光。窮陰方叆叇，殺氣正蒼茫。感時興盛作，晚歲共多傷。積德韋丞相，通神張子房。吟草遍簪紱，逸韻合宮商。功名守留省，濫跡在文昌。家園遙可見，台寺近相望。無庸乘侍謁，有暇共翱翔。棣華依雁序，竹葉拂鸞觴。水坐憐秋月，山行弄晚芳。恩華慚服冕，友愛勖垂堂。無由報天德，相顧詠時康。
奉和聖制送張尚書巡邊:南庭胡運盡，北鬥將星飛。旗鼓臨沙漠，旌旄出洛畿。關山繞玉塞，烽火映金微。屢獻帷謀策，頻承廟勝威。躞蹀臨河騎，逶迤度隴旂。地脈平千古，天聲振九圍。車馬生邊氣，戈鋋駐落暉。夏近蓬猶轉，秋深草木腓。餞送紆天什，恩榮賜御衣。佇勒燕然頌，鳴騶計日歸。
春夜寓直鳳閣懷群公一本題上有和中書侍郎楊再思:拜門傳漏晚，寓直索居時。昔重安仁賦，今稱伯玉詩。鴛池滿不溢，雞樹久逾滋。夙夜懷山甫，清風詠所思。
奉和春日途中喜雨應詔:皇輿向洛城，時雨應天行。麗日登岩送，陰雲出野迎。濯枝林杏發，潤葉渚蒲生。絲入綸言喜，花依錦字明。微臣忝東觀，載筆佇西成。
從獵渭川獻詩:嘗聞夏太康，五弟訓禽荒。我後來冬狩，三驅盛禮張。順時鷹隼擊，講事武功揚。奔走未及去，翾飛豈暇翔。非熊從渭水，瑞翟想陳倉。此欲誠難縱，茲游不可常。子雲陳羽獵，僖伯諫漁棠。得失鑒齊楚，仁思念禹湯。雍熙亮在宥，亭毒匪多傷。辛甲今為史，虞箴遂孔彰。
玄元觀尋李先生不遇:羽客今何在，空尋伊洛間。忽聞歸苦縣，復想入函關。未作千年別，猶應七日還。神仙不可見，寂寞返蓬山。
招諭有懷贈同行人一作李義府詩:遠游冒艱阻，深入勞存諭。春去辭國門，秋還在邊戍。軒車行未返，節序催難駐。陌上悲轉蓬，園中想芳樹。蜀山自紛糾，岷水恆奔註。臨泛多苦懷，登攀寡歡趣。永夕飛淫雨，崇朝蒸毒霧。不求綏嶺桃，寧美邛鄉蒟。白浪行欲靜，驄馬何嘗驅。願接軺旆塵，聯翩東北鶩。
春日侍宴芙蓉園應制:水殿臨丹籞，山樓繞翠微。昔游人托乘，今幸帝垂衣。澗筿緣峰合，岩花逗浦飛。朝來江曲地，無處不光輝。
奉和登驪山高頂寓目應制:崖巘萬尋懸，居高敞御筵。行戈疑駐日，步輦若登天。城闕霧中近，關河雲外連。謬陪登岱駕，欣奉濟汾篇。
奉和七夕兩儀殿會宴應制:桂宮明月夜，蘭殿起秋風。雲漢彌年阻，星筵此夕同。倏來疑有處，旋去已成空。睿作鈞天響，魂飛在夢中。
奉和春日游苑喜雨應詔:仙蹕九成台，香筵萬壽杯。一旬初降雨，二月早聞雷。葉向朝霽密，花含宿潤開。幸承天澤豫，無使日光催。
奉和人日清暉閣宴群臣遇雪應制:上日登樓賞，中天御輦飛。後庭聯舞唱，前席仰恩輝。睿作風雲起，農祥雨雪霏。幸陪人勝節，長願奉垂衣。
陪幸臨渭亭遇雪應制:青陽御紫微，白雪下彤闈。浹壤流天霈，綿區灑帝輝。水如銀度燭，雲似玉披衣。為得因風起，還來就日飛。
奉和九日侍宴應制得濃字:望幸紆千乘，登高自九重。台疑臨戲馬，殿似接疏龍。捧篋萸香遍，稱觴菊氣濃。更看仙鶴舞，來此慶時雍。
送沙門弘景道俊玄奘還荊州應制:初日承歸旨，秋風起贈言。漢珠留道味，江璧返真源。地出南關遠，天回北鬥尊。寧知一柱觀，卻啟四禪門。
奉和九月九日登慈恩寺浮圖應制:涌塔臨玄地，高層瞰紫微。鳴鑾陪帝出，攀橑翊天飛。慶洽重陽壽，文含列象輝。小臣叨載筆，欣此傾巍巍。
閏九月九日幸總持寺登浮圖應制:清蹕幸禪樓，前驅歷御溝。還疑九日豫，更想六年游。聖藻輝纓絡，仙花綴冕旒。所欣延億載，寄祗慶重秋。
侍宴長寧公主東莊應制:紫禁乘宵動，青門訪水嬉。貴游鱣序集，仙女鳳樓期。合宴簪紳滿，承恩雨露滋。北辰還捧日，東館幸逢時。
幸白鹿觀應制:制蹕乘驪阜，回輿指鳳京。南山四皓謁，西嶽兩童迎。雲幄臨懸圃，霞杯薦赤城。神明近茲地，何必往蓬瀛。
次蘇州:洛渚問吳潮，吳門想洛橋。夕煙楊柳岸，春水木蘭橈。城邑南樓近，星辰北鬥遙。無因生羽翼，輕舉托還飆。
寄胡皓時在南中:徭役苦流滯，風波限溯洄。江流通地骨，山道繞天台。有鳥圖南去，無人見北來。閉門滄海曲，雲霧待君開。
餞許州宋司馬赴任:展驥旌時傑，談雞美代賢。暫離仙掖務，追送近郊筵。地慘金商節，人康璧假田。從來昆友事，咸以佩刀傳。
餞唐州高使君赴任:淮源之水清，可以濯君纓。彼美稱才傑，親人佇政聲。歲寒疇曩意，春晚別離情。終嘆臨岐遠，行看擁傳榮。
哭僕射鄂公楊再思:端揆凝邦績，台階闡國猷。方崇大廈棟，忽逝巨川舟。白日銘安在，清風頌獨留。死生恩命畢，零落掩山丘。
故趙王屬贈黃門侍郎上官公輓詞:暮歸泉壤隔，朝發城池戀。漢畤結愁陰，秦陵下悲霰。駸駸百駟馳，憫憫群龍餞。石馬徒自施，玉人終不見。
淮陽公主輓歌:玉顏生漢渚，湯沐榮天女。金縷化邙塵，哀榮感路人。鳳凰曾作伴，螻蟻忽為親。疇日成蹊處，穠華不復春。
故西台侍郎上官公輓歌:宇內文儒重，朝端禮命優。立言多啟沃，論道盛謀猷。顧日琴安在，術星劍不留。徒懷東武襚，更掩北原丘。
高安公主輓歌二首:湯沐三千賦，樓台十二重。銀爐稱貴幸，玉輦盛過逢。嬪則留中饋，娥輝沒下舂。平陽百歲後，歌舞為誰容。賓衛儼相依，橫門啟曙扉。靈陰蟾兔缺，仙影鳳凰飛。一水秋難渡，三泉夜不歸。況臨青女節，瑤草更前哀。
奉和初春幸太平公主南莊應制:平陽館外有仙家，沁水園中好物華。地出東郊回日御，城臨南鬥度雲車。風泉韻繞幽林竹，雨霰光搖雜樹花。已慶時來千億壽，還言日暮九重賒。
興慶池侍宴應制:神池泛濫水盈科，仙蹕紆徐步輦過。縱棹洄沿萍溜合，開軒眺賞麥風和。潭魚在藻供游詠，谷鳥含櫻入賦歌。寄語乘槎溟海客，回頭來此問天河。
侍宴安樂公主山莊應制:金輿玉輦背三條，水閣山樓望九霄。野外初迷七聖道，河邊忽睹二靈橋。懸冰滴滴依虯箭，清吹冷冷雜鳳簫。回晚平陽歌舞合，前溪更轉木蘭橈。
奉和春日幸望春宮應制:東城結宇敞千尋，北闕回輿具四臨。麗日祥煙承罕畢，輕荑弱草籍衣簪。秦商重沓雲岩近，河渭縈紆霧壑深。謬接鵷鴻陪賞樂，還欣魚鳥遂飛沉。
人日重宴大明宮恩賜彩縷人勝應制:詰旦行春上苑中，憑高卻下大明宮。千年執象寰瀛泰，七日為人慶賞隆。鐵鳳曾鶱搖瑞雪，銅烏細轉入祥風。此時朝野歡無算，此歲雲天樂未窮。
享龍池樂第八章:星分邑里四人居，水洊源流萬頃餘。魏國君王稱象處，晉家蕃邸化龍初。青蒲暫似游梁馬，綠藻還疑宴鎬魚。自有神靈滋液地，年年雲物史官書。
奉和幸禮部尚書竇希玠宅應制一作陪幸五王宅:家住千門側，亭臨二水傍。貴游開北地，宸眷幸西鄉。曳履迎中谷，鳴絲出後堂。浦疑觀萬象，峰似駐三光。草向瓊筵樂，花承繡扆香。聖情思舊重，留飲賦雕章。
奉和晦日幸昆明池應制:玉輅尋春賞，金堤重晦游。川通黑水浸，地派紫泉流。晃朗扶桑出，綿聯杞樹周。烏疑填海處，人似隔河秋。劫盡灰猶識，年移石故留。汀洲歸棹晚，簫鼓雜汾謳。
奉和幸長安故城未央宮應制:鳳輦乘春陌，龍山訪故台。北宮才盡處，南鬥獨昭回。肆覽飛宸札，稱觴引御杯。已觀蓬海變，誰厭柏梁災。代挹孫通禮，朝稱賈誼才。忝儕文雅地，先後各時來。
陪幸韋嗣立山莊應制一作宋之問詩:摳掖調梅暇，林園種槿初。入朝榮劍履，退食偶琴書。地隱東岩室，天回北鬥車。旌門臨窈窕，輦道屬扶疏。雲罕明丹谷，霜笳徹紫虛。水疑投石處，溪似釣璜餘。帝澤頒卮酒，人歡頌里閭。一承黃竹詠，長奉白茆居。
奉和幸望春宮送朔方軍大總管張仁亶:邊郊草具腓，河塞有兵機。上宰調梅寄，元戎細柳威。武貔東道出，鷹隼北庭飛。玉匣謀中野，金輿下太微。投醪銜餞酌，緝袞事徵衣。勿謂公孫老，行聞奏凱歸。
奉和幸三會寺應制:睿德總無邊，神皋擇勝緣。二儀齊法駕，三會禮香筵。漢闕中黃近，秦山太白連。台疑觀鳥日，池似刻鯨年。滿月臨真境，秋風入御弦。小臣叨下列，持管謬窺天。
奉和幸大薦福寺寺即中宗舊宅:象設隆新宇，龍潛想舊居。碧樓披玉額，丹仗導金輿。代日興光近，周星掩曜初。空歌清沛築，梵樂奏胡書。帝造環三界，天文賁六虛。康哉孝理日，崇德在真如。
夏日都門送司馬員外逸客孫員外佺北徵:日逐滋南寇，天威撫北垂。析珪行仗節，持印且分麾。羽檄雙鳧去，兵車駟馬馳。虎旗懸氣色，龍劍抱雄雌。候月期戡翦，經時念別離。坐聞關隴外，無復引弓兒。
元日恩賜柏葉應制景龍四年:勁節凌冬勁，芳心待歲芳。能令人益壽，非止麝含香。
侍宴桃花園詠桃花應制:綺萼成蹊遍籞芳，紅英撲地滿筵香。莫將秋宴傳王母，來比春華奉聖皇。
奉和三日祓禊渭濱:上林花鳥暮春時，上巳陪游樂在茲。此日欣逢臨渭賞，昔年空道濟汾詞。
奉和幸韋嗣立山莊侍宴應制:曲榭迴廊繞澗幽，飛泉噴下溢池流。祗應感發明王夢，遂得邀迎聖帝游。
侍宴安樂公主新宅應制:牽牛南渡象昭回，學鳳樓成帝女來。平旦鵷鸞歌舞席，方宵鸚鵡獻酬杯。
餞唐永昌:田郎才貌出咸京，潘子文華向洛城。願以深心留善政，當令強項謝高名。
九日幸臨渭亭登高應制得開字:上月重陽滿，中天萬乘來。萸依佩里發，菊向酒邊開。聖澤煙雲動，宸文象緯回。小臣無以答，願奉億千杯。
奉和九月九日登慈恩寺浮圖應制:化塔龍山起，中天鳳輦迂。彩旒牽畫剎，雜佩冒香萸。寶葉擎千座，金英漬百盂。秋雲飄聖藻，霄極捧連珠。
宋主簿鳴皋夢趙六予未及報而陳子雲亡今追…貽平昔游舊:暮川罕停波，朝雲無留色。故人琴與詩，可存不可識。識心尚可親，琴詩非故人。鳴皋初夢趙，蜀國已悲陳。感化傷淪滅，魂交惜未申。冥期失幽報，茲理復今晨。前嗟成後泣，已矣將何及。舊感與新悲，虛懷酬昔時。趙侯鴻寶氣，獨負青雲姿。群有含妙識，眾象懸清機。雄談盡物變，精義解人頤。在陰既獨善，幽躍自為疑。踠彼千里足，傷哉一尉欺。陳生富清理，卓犖兼文史。思縟巫山雲，調逸岷江水。鏗鏘哀忠義，感激懷知己。負劍登薊門，孤游入燕市。浩歌去京國，歸守西山趾。幽居探元化，立言見千祀。埋沒經濟情，良園竟雲已。坐憶平生游，十載懷嵩丘。題書滿古壁，採藥遍岩幽。子微化金鼎，仙笙不可求。榮哉宋與陸，名宦美中州。存亡一暌阻，岐路方悠悠。自予事山海，及茲人世改。傳聞當世榮，皆入古人名。無復平原賦，空餘鄰笛聲。泣對西州使，悲訪北邙塋。新墳蔓宿草，舊闕毀殘銘。為君成此曲，因言寄友生。默語無窮事，凋傷共此情。
餞唐州高使君赴任:餞酒臨豐樹，褰帷出魯陽。蕙蘭春已晚，桐柏路猶長。祖逖方城鎮，安期外氏鄉。從來二千石，天子命唯良。
餞許州宋司馬赴任:國為休徵選，輿因仲舉題。山川襄野隔，朋酒灞亭暌。零雨徵軒騖，秋風別驥嘶。驪歌一曲罷，愁望正凄凄。
奉和立春游苑迎春應制:天游龍輦駐城闉，上苑遲光晚更新。瑤台半入黃山路，玉檻傍臨玄霸津。梅香欲待歌前落，蘭氣先過酒上春。幸預柏台稱獻壽，願陪千畝及農晨。
奉和幸安樂公主山莊應制:皇女瓊台天漢潯，星橋月宇構山林。飛蘿半拂銀題影，瀑布環流玉砌陰。菊浦香隨鸚鵡泛，簫樓韻逐鳳凰吟。瑤池駐蹕恩方久，璧月無文興轉深。
夜宴安樂公主宅:侯家主第一時新，上席華年不惜春。珠釭綴日那知夜，玉斝流霞畏底晨。
九月九日幸臨渭亭登高應制得涘字:重九開科歷，千齡逢聖紀。爰豫矚秦垌，升高臨灞涘。玉醴浮仙菊，瓊筵薦芳芷。一聞帝舜歌，歡娛良未已。
奉和九月九日登慈恩寺浮屠應制:寶台聳天外，玉輦步雲端。日麗重陽景，風搖季月寒。梵堂遙集雁，帝樂近翔鸞。願獻延齡酒，長承湛露歡。
餞唐州高使君:蒼茫南塞地，明媚上春時。目極傷千里，懷君不自持。徵車別岐路，斜日下崦嵫。一嘆軺軒阻，悠悠即所思。
奉和春日幸望春宮應制:和風助律應韶年，清蹕乘高入望仙。花笑鶯歌迎帝輦，雲披日霽俯皇川。南山近壓仙樓上，北鬥平臨御扆前。一奏恩榮同鎬宴，空知率舞聽薰弦。
奉和幸安樂公主山莊應制:銀榜重樓出霧開，金輿步輦向天來。泉聲迥入吹簫曲，山勢遙臨獻壽杯。帝女含笑流飛電，乾文動色象昭回。誠願北極拱堯日，微臣抃舞詠康哉。
夜宴安樂公主新宅:金榜重樓開夜扉，瓊筵愛客未言歸。銜歡不覺銀河曙，盡醉那知玉漏稀。
儀坤廟樂章二首:陽靈配德，陰魄昭升。堯壇鳳下，漢室龍興。俔天作對，前旒是凝。化行南國，道盛西陵。造舟集灌，無德而稱。我粢既潔，我醴既澄。陰陰靈廟，光靈若憑。德馨惟饗，孝思烝烝。乾道既亨，坤元以貞。肅雍攸在，輔佐斯成。外睦九族，內光一庭。克生睿哲，祚我休明。欽若徽範，悠哉淑靈。建茲清宮，於彼上京。縮茅以獻，絜秬惟馨。實受其福，斯乎億齡。
九日幸臨渭亭登高應制得歷字:暮節乘原野，宣游俯崖壁。秋登華實滿，氣嚴鷹隼擊。仙菊含霜泛，聖藻臨雲錫。願陪九九辰，長奉千千歷。
慈恩寺九日應制:寶宮星宿劫，香塔鬼神功。王游盛塵外，睿覽出區中。日宇開初景，天詞掩大風。微臣謝時菊，薄採入芳叢。
早春魚亭山:春氣動百草，紛榮時斷續。白雲自高妙，裴回空山曲。陽林花已紅，寒澗苔未綠。伊餘息人事，蕭寂無營欲。客行雖雲遠，玩之聊自足。
秋日還京陝西十里作:驅車越陝郊，北顧臨大河。隔河望鄉邑，秋風水增波。西登咸陽途，日暮憂思多。傅岩既紆鬱，首山亦嵯峨。操築無昔老，採薇有遺歌。客游節回換，人生知幾何。
奉和送金城公主適西蕃應制:天道寧殊俗，慈仁乃戢兵。懷荒寄赤子，忍愛鞠蒼生。月下瓊娥去，星分寶婺行。關山馬上曲，相送不勝情。
春日登樓野望:憑軒聊一望，春色幾芬菲。野外煙初合，樓前花正飛。嬌鶯弄新響，斜日散餘暉。誰忍孤游客，言念獨依依。
餞許州宋司馬赴任:令弟與名兄，高才振兩京。別序聞鴻雁，離章動鶺鴒。遠朋馳翰墨，勝地寫丹青。風月相思夜，勞望潁川星。
奉和聖制春日幸望春宮應制:九春風景足林泉，四面雲霞敞御筵。花鏤黃山繡作苑，草圖玄灞錦為川。飛觴競醉心回日，走馬爭先眼著鞭。喜奉仙游歸路遠，直言行樂不言旋。
奉和幸安樂公主山莊應制:主家園囿極新規，帝郊游豫奉天儀。歡宴瑤台鎬京集，賞賜銅山蜀道移。曲閣交映金精板，飛花亂下珊瑚枝。借問今朝八龍駕，何如昔日望仙池。
秋朝覽鏡:客心驚落木，夜坐聽秋風。朝日看容鬢，生涯在鏡中。
夜宴安樂公主新宅:秦樓宴喜月裴回，妓筵銀燭滿庭開。坐中香氣排花出，扇後歌聲逐酒來。
餞唐永昌:河洛風煙壯市朝，送君飛鳧去漸遙。更思明年桃李月，花紅柳綠宴浮橋。
九日幸臨渭亭登高應制得酒字:睿賞葉通三，宸游契重九。蘭將葉布席，菊用香浮酒。落日下桑榆，秋風歇楊柳。幸齊東戶慶，希薦南山壽。
奉和九月九日登慈恩寺浮圖應制:季月啟重陽，金輿陟寶坊。御旗橫日道，仙塔儼雲莊。帝蹕千官從，乾詞七曜光。顧慚文墨職，無以頌時康。
奉和送金城公主適西蕃應制:帝子今何去，重姻適異方。離情愴宸掖，別路繞關梁。望絕園中柳，悲纏陌上桑。空餘願黃鶴，東顧憶迴翔。
餞許州宋司馬赴任:潁川開郡邑，角宿分躔野。君非仲舉才，誰是題輿者。憫憫琴上鶴，蕭蕭路傍馬。嚴程若可留，別袂希再把。
餞唐州高使君赴任:外牧資賢守，斯人奉帝俞。淮南膺建隼，渭北暫分符。坐嘆煙波隔，行嗟物候殊。何年升美課，迴首北城隅。
奉和立春游苑迎春應制:玄籥飛灰出洞房，青郊迎氣肇初陽。仙輿暫下宜春苑，御醴行開薦壽觴。映水輕苔猶隱綠，緣堤弱柳未舒黃。唯有裁花飾簪鬢，恆隨聖藻狎年光。
奉和聖制春日幸望春宮應制:彩仗雕輿俯碧潯，行春御氣發皇心。搖風細柳縈馳道，映日輕花出禁林。遍野園亭開帟幕，連堤草樹狎衣簪。謬參西掖沾堯酒，願沐南薰解舜琴。
奉和人日宴大明宮恩賜彩縷人勝應制:日宇千門平旦開，天容萬象列昭回。三陽候節金為勝，百福迎祥玉作杯。就暖風光偏著柳，辭寒雪影半藏梅。何幸得參詞賦職，自憐終乏馬卿才。
奉和幸安樂公主山莊應制:主家台沼勝平陽，帝幸歡娛樂未央。掩映雕窗交極浦，參差繡戶繞回塘。泉聲百處傳歌曲，樹影千重對舞行。聖酒一沾何以報，唯欣頌德奉時康。
興慶池侍宴應制:積水逶迤繞直城，含虛皎鏡有餘清。圖雲曲榭連緹幕，映日中塘間彩旌。賞洽猶聞簫管沸，歡留更睹木蘭輕。無勞海上尋仙客，即此蓬萊在帝京。
夜宴安樂公主宅:鳳樓窈窕凌三襲，翠幌玲瓏瞰九衢。復道中宵留宴衎，彌令上客想踟躕。
餞唐永昌:聞君出宰洛陽隅，賓友稱觴餞路衢。別後相思在何處，只應關下望仙鳧。
明冰篇:北陸蒼茫河海凝，南山闌乾晝夜冰，素彩峨峨明月升。深山窮谷不自見，安知採斫備嘉薦，陰房涸沍掩寒扇。陽春二月朝始暾，春光潭沱度千門，明冰時出御至尊。彤庭赫赫九儀備，腰玉煌煌千官事，明冰畢賦周在位。憶昨沙漠寒風漲，昆侖長河冰始壯，漫汗崚。積亭障。嗈嗈鳴雁江上來，禁苑池台冰復開，搖青涵綠映樓台。豳歌七月王風始，鑿冰藏用昭物軌，四時不忒千萬祀。
長門怨:月出映層城，孤圓上太清。君王眷愛歇，枕席涼風生。怨咽不能寢，踟躕步前楹。空階白露色，百草寒蟲鳴。念昔金房裡，猶嫌玉座輕。如何嬌所誤，長夜泣恩情。
和崔侍御日用游開化寺閣:左憲多才雄，故人尤鷙鶚。護贈單於使，休軺太原郭。館次厭煩歊，清懷尋寂寞。西緣十里餘，北上開化閣。初入雲樹間，冥蒙未昭廓。漸出欄榥外，萬里秋景焯。歲晏風落山，天寒水歸壑。覽物頌幽景，三乘動玄鑰。但敷利解言，永用忘昏著。
哭富嘉謨:吾友適不死，於戲社稷臣。直祿非造利，長懷大庇人。乃通承明籍，遘此敦牂春。藥厲其可畏，皇穹故匪仁。疇昔與夫子，孰雲異天倫。同病一相失，茫茫不重陳。子之文章在，其殆尼父新。鼓興斡河嶽，貞詞毒鬼神。可悲不可朽，車輤沒荒榛。聖主賢為寶，吁茲大國貧。
過漢故城:大漢昔未定，強秦猶擅場。中原逐鹿罷，高祖鬱龍驤。經始謀帝座，茲焉壯未央。規模窺棟宇，表裡浚城隍。群後崇長樂，中朝增建章。句陳被蘭錡，樂府奏芝房。翡翠明珠帳，鴛鴦白玉堂。清晨寶鼎食，閑夜鬱金香。天馬來東道，佳人傾北方。何其赫隆盛，自謂寶靈長。歷數有時盡，哀平嗟不昌。冰堅成巨猾，火德遂頹綱。奧位匪虛校，貪天竟速亡。魂神吁社稷，豹虎鬥岩廊。金秋移灞岸，銅盤向洛陽。君王無處所，年代幾荒涼。宮闕誰家域，蓁蕪罥我裳。井田唯有草，海水變為桑。昔在高門內，於今岐路傍。餘基不可識，古墓列成行。狐兔驚魍魎，鴟鳥嚇獝狂。空城寒日晚，平野暮雲黃。烈烈樊青棘，蕭蕭吹白楊。千秋並萬歲，空使詠歌傷。
古意:洛陽芳樹向春開，洛陽女兒平旦來。流車走馬紛相催，折芳瑤華向曲台。曲台自有千萬行，重花累葉間垂楊。北林朝日鏡明光，南國微風蘇合香。可憐窈窕女，不作邯鄲娼。妙舞輕回拂長袖，高歌浩唱發清商。歌終舞罷歡無極，樂往悲來長嘆息。陽春白日不少留，紅榮碧樹無顏色。碧樹風花先春度，珠簾粉澤無人顧。如何年少忽遲暮，坐見明月與白露。明月白露夜已寒，香衣錦帶空珊珊。今日陽春一妙曲，鳳凰樓上與君彈。
怨歌行:城南有怨婦，含情傍芳叢。自謂二八時，歌舞入漢宮。皇恩數流眄，承幸玉堂中。綠柏黃花催夜酒，錦衣羅袂逐春風。建章西宮煥若神，燕趙美女三千人。君王厭德不忘新，況群艷冶紛來陳。是時別君不再見，三十三春長信殿。長信重門晝掩關，清房曉帳幽且閑。綺窗蟲網氛塵色，文軒鶯對桃李顏。天王貴宮不貯老，浩然含淚今來還。自憐春色轉晚暮，試逐佳游芳草路。小腰麗女奪人奇，金鞍少年曾不顧。歸來誰為夫，請謝西家婦，莫辭先醉解羅襦。
隴頭水:路出金河道，山連玉塞門。旌旗雲里度，楊柳曲中喧。喋血多壯膽，裹革無怯魂。嚴霜斂曙色，大明辭朝暾。塵銷營卒壘，沙靜都尉垣。霧捲白山出，風吹黃葉翻。將軍獻凱入，萬里絕河源。
隴右途中遭非語:趙有兩毛遂，魯聞二曾參。慈母猶且惑，況在行路心。冠冕無醜士，賄賂成知己。名利我所無，清濁誰見理。敝服空逢春，緩帶不著身。出游非懷璧，何憂乎忌人。正須自保愛，振衣出世塵。
儀坤廟樂章:孝享雲畢，維徹有章。雲感玄羽，風凄素商。瞻望神座，祗戀匪遑。禮終樂闋，肅雍鏘鏘。
銅雀妓:日暮銅雀迥，秋深玉座清。蕭森松柏望，委鬱綺羅情。君恩不再得，妾舞為誰輕。
蜀中言懷:獨坐年將暮，常懷志不通。有時須問影，無事卻書空。棄置如天外，平生似夢中。蓬心猶是客，華發欲成翁。跡滯魂逾窘，情乖路轉窮。別離同夜月，愁思隔秋風。老少悲顏駟，盈虛悟翟公。時來不可問，何用求童蒙。
古別離:昔歲驚楊柳，高樓悲獨守。今年芳樹枝，孤棲怨別離。珠簾晝不捲，羅幔曉長垂。苦調琴先覺，愁容鏡獨知。頻年雁度無消息，罷卻鴛文何用織。夜還羅帳空有情，春著裙腰自無力。青軒桃李落紛紛，紫庭蘭蕙日氛氳。已能憔悴今如此，更復含情一待君。
江上有懷:湛湛江水見底清，荷花蓮子傍江生。採蓮將欲寄同心，秋風落花空復情。棹歌數曲如有待，正見明月度東海。海上雲盡月蒼蒼，萬里分輝滿洛陽。洛陽閨閣夜何央，蛾眉嬋娟斷人腸。寂寥金屏空自掩，青熒銀燭不生光。應憐水宿洞庭子，今夕迢遙天一方。
江濱梅:忽見寒梅樹，開花漢水濱。不知春色早，疑是弄珠人。
臨水亭:高館基曾山，微冪生花草。傍對野村樹，下臨車馬道。清朗悟心術，幽遐備瞻討。回合峰隱雲，聯綿渚縈島。氣似滄洲勝，風為青春好。相及盛年時，無令嘆衰老。
長門怨:煢煢孤思逼，寂寂長門夜。妾妒亦知非，君恩那不借。攜琴就玉階，調悲聲未諧。將心托明月，流影入君懷。
長門怨一作劉皂詩:宮殿沉沉月欲分，昭陽更漏不堪聞。珊瑚枕上千行淚，不是思君是恨君。
儀坤廟樂章:閟宮實實，清廟微微。降格無象，馨香有依。式昭纂慶，方融嗣徽。明禋是享，神保聿歸。
儀坤廟樂章:妙算申帷幄，神謀出廟廷。兩階文物備，七德武功成。校獵長楊苑，屯軍細柳營。將軍獻凱入，歌舞溢重城。
儀坤廟樂章:送文迎武遞參差，一始一終光聖儀。四海生人歌有慶，千齡孝享肅無虧。
儀坤廟樂章:祼圭既濯，鬱鬯既陳。畫幕雲舉，黃流玉醇。儀充獻酌，禮盛眾禋。地察惟孝，愉焉饗親。
儀坤廟樂章:酌鬱既灌，取蕭方爇，籩豆靜器，簠簋芬飶。魚臘薦美，牲牷表絜。是戢是將，載迎載列。
儀坤廟樂章:孝哉我後，沖乎乃聖。道映重華，德輝文命。慕深視篋，情殷撫鏡。萬國移命，兆人承慶。
芳樹一作宋之問:何地早芳菲，宛在長門殿。夭桃色若綬，穠李光如練。啼鳥弄花疏，游蜂飲香遍。嘆息春風起，飄零君不見。
長安道一作宋之問詩:秦地平如掌，層城入雲漢。樓閣九衢春，車馬千門旦。綠槐開復合，紅塵聚還散。日晚鬥雞還，經過狹斜看。
有所思一作宋之問詩:君子事行役，再空芳歲期。美人曠延佇，萬里浮雲思。園槿綻紅艷，郊桑柔綠滋。坐看長夏晚，秋月照羅幃。
臨高臺:高臺臨廣陌，車馬紛相續。迴首思舊鄉，雲山亂心曲。遠望河流緩，周看原野綠。向夕林鳥還，憂來飛景促。
鳳笙曲:憶昔王子晉，鳳笙游雲空。揮手弄白日，安能戀青宮。豈無嬋娟子，結念羅幃中。憐壽不貴色，身世兩無窮。
擬古別離:白水東悠悠，中有西行舟。舟行有返棹，水去無還流。奈何生別者，戚戚懷遠游。遠游誰當惜，所悲會難收。自君闃芳躧，青陽四五遒。皓月掩蘭室，光風虛蕙樓。相思無明晦，長嘆累冬秋。離居久遲暮，高駕何淹留。
辛醜歲十月上幸長安時扈從出西嶽作:西鎮何穹崇，壯哉信靈造。諸嶺皆峻秀，中峰特美好。傍見巨掌存，勢如石東倒。頗聞首陽去，開坼此河道。磅礴壓洪源，巍峨壯清昊。雲泉紛亂瀑，天磴屹橫抱。子先呼其巔，宮女世不老。下有府君廟，歷載傳灑掃。皇明應天游，十月戒豐鎬。微末忝閑從，兼得事蘋藻。宿心愛茲山，意欲拾靈草。陰壑已永閟，雲竇絕探討。芳月期來過，回策思方浩。
和杜麟台元志春情:嘉樹滿中園，氛氳羅秀色。不見仙山雲，倚琴空太息。沉思若在夢，緘怨似無憶。青春坐南移，白日忽西匿。蛾眉返清鏡，閨中不相識。
別侍御嚴凝:七澤雲夢林，三湘洞庭水。自古傳剽俗，有時逋惡子。令君出使車，行邁方靡靡。靜言芟枳棘，慎勿傷蘭芷。
送喬隨州侃:結交三十載，同游一萬里。情為契闊生，心由別離死。拜恩前後人，從宦差池起。今爾歸漢東，明珠報知己。
送友人任括州:青春浩無際，白日乃遲遲。胡為賞心客，嘆邁此芳時。甌粵迫茲守，京闕從此辭。茫茫理雲帆，草草念行期。紛吾結遠佩，帳餞出河湄。太息東流水，盈觴難再持。
餞遠:任子徇遐祿，結友開舊襟。撰酌輟行嘆，指途勤遠心。秋晶澄回壑，霽色肅明林。曖然青軒暮，浩思非所任。
同工部李侍郎適訪司馬子微:紫微降天仙，丹地投雲藻。上言華頂事，中問長生道。華頂居最高，大壑朝陽早。長生術何妙，童顏後天老。清晨朝鳳京，靜夜思鴻寶。憑崖飲蕙氣，過澗摘靈草。人非冢已荒，海變田應燥。昔嘗游此郡，三霜弄溟島。緒言霞上開，機事塵外掃。頃來迫世務，清曠未雲保。崎嶇待漏恩，怵惕司言造。軒皇重齋拜，漢武愛祈禱。順風懷崆峒，承露在豐鎬。泠然委輕馭，復得散幽抱。柱下留伯陽，儲闈登四皓。聞有參同契，何時一探討。
自昌樂郡溯流至白石嶺下行入郴州:茲山界夷夏，天險橫寥廓。太史漏登探，文命限開鑿。北流自南瀉，群峰迴眾壑。馳波如電騰，激石似雷落。崖留盤古樹，澗蓄神農藥。乳竇何淋漓，苔蘚更彩錯。娟娟潭裡虹，渺渺灘邊鶴。歲杪應流火，天高雲物薄。金風吹綠梢，玉露洗紅籜。溯舟始興廨，登踐桂陽郭。匍匐緣修阪，穹窿曳長索。礙林阻往來，遇堰每前卻。救艱不遑飯，畢昏無暇泊。濯溪寧足懼，磴道誰雲惡。我行山水間，湍險皆不若。安能獨見聞，書此貽京洛。
過蜀龍門:龍門非禹鑿，詭怪乃天功。西南出巴峽，不與眾山同。長竇亘五里，宛轉復嵌空。伏湍喣潛石，瀑水生輪風。流水無晝夜，噴薄龍門中。潭河勢不測，藻葩垂彩虹。我行當季月，煙景共舂融。江關勤亦甚，巘崿意難窮。勢將息機事，煉藥此山東。
入衛作:淇上風日好，紛紛沿岸多。綠芳幸未歇，泛濫此明波。採蘩憶幽吹，理棹想荊歌。鬱然懷君子，浩曠將如何。
夜泊越州逢北使:天地降雷雨，放逐還國都。重以風潮事，年月戒回艫。容顏荒外老，心想域中愚。憩泊在茲夜，炎雲逐鬥樞。風音風俞縈海若，霹靂耿天吳。鰲抃群島失，鯨吞眾流輸。偶逢金華使，握手淚相濡。飢共噬齊棗，眠共席秦蒲。既北思攸濟，將南睿所圖。往來固無咎，何忽憚前桴。
紹隆寺:吾從釋迦久，無上師涅槃。探道三十載，得道天南端。非勝適殊方，起喧歸理難。放棄乃良緣，世慮不曾乾。香界縈北渚，花龕隱南巒。危昂階下石，演漾窗中瀾。雲蓋看木秀，天空見藤盤。處俗勒宴坐，居貧業行壇。試將有漏軀，聊作無生觀。瞭然究諸品，彌覺靜者安。
神龍初廢逐南荒途出郴口北望蘇耽山:少曾讀仙史，知有蘇耽君。流望來南國，依然會昔聞。泊舟問耆老，遙指孤山雲。孤山郴郡北，不與眾山群。重崖下縈映，嶛嶢上糾紛。碧峰泉附落，紅壁樹傍分。選地今方爾，升天因可雲。不才予竄跡，羽化子遺芬。將覽成麟鳳，旋驚御鬼文。此中迷出處，含思獨氛氳。
初達驩州:流子一十八，命予偏不偶。配遠天遂窮，到遲日最後。水行儋耳國，陸行雕題藪。魂魄游鬼門，骸骨遺鯨口。夜則忍飢卧，朝則抱病走。搔首向南荒，拭淚看北鬥。何年赦書來，重飲洛陽酒。
被彈:知人昔不易，舉非貴易失。爾何按國章，無罪見呵叱。平生守直道，遂為眾所嫉。少以文作吏，手不曾開律。一旦法相持，荒忙意如漆。幼子雙囹圄，老夫一念室。昆弟兩三人，相次俱囚桎。萬鑠當眾怒，千謗無片實。庶以白黑讒，顯此涇渭質。劾吏何咆哮，晨夜聞撲抶。事間拾虛證，理外存枉筆。懷痛不見伸，抱冤竟難悉。窮囚多垢膩，愁坐饒蟣虱。三日唯一飯，兩旬不再櫛。是時盛夏中，暵赫多瘵疾。瞪目眠欲閉，喑嗚氣不出。有風自扶搖，鼓蕩無倫匹。安得吹浮雲，令我見白日。
枉系二首:吾憐曾家子，昔有投杼疑。吾憐姬公旦，非無鴟鴞詩。臣子竭忠孝，君親惑讒欺。萋斐離骨肉，含愁興此辭。昔日公冶長，非罪遇縲紲。聖人降其子，古來嘆獨絕。我無毫發瑕，苦心懷冰雪。今代多秀士，誰能繼明轍。
黃鶴:黃鶴佐丹鳳，不能群白鷳。拂雲游四海，弄影到三山。遙憶君軒上，來下天池間。明珠世不重，知有報恩環。
傷王學士:閉囚斷外事，昧坐半餘期。有言穎叔子，亡來已一時。初聞宛不信，中話涕漣洏。痛哉玄夜重，何遽青春姿。憶汝曾旅食，屢空瀍澗湄。吾徒祿未厚，筲鬥愧相貽。原憲貧無愁，顏回樂自持。詔書擇才善，君為王子師。寵儒名可尚，論秩官猶欺。化往不復見，情來安可思。目絕毫翰灑，耳無歌諷期。靈柩寄何處，精魂今何之。恨予在丹棘，不得看素旗。孀妻知己嘆，幼子路人悲。感游值商日，絕弦留此詞。
古鏡:莓苔翳清池，蝦蟆蝕明月。埋落今如此，照心未嘗歇。願垂拂拭恩，為君鑒玄發。
鳳簫曲一作古意:八月涼風動高閣，千金麗人捲綃幕。已憐池上歇芳菲，不念君恩坐搖落。世上榮華如轉蓬，朝隨阡陌暮雲中。飛燕侍寢昭陽殿，班姬飲恨長信宮。長信宮，昭陽殿，春來歌舞妾自知，秋至簾櫳君不見。昔時嬴女厭世紛，學吹鳳簫乘彩雲。含情轉睞向簫史，千載紅顏持贈君。
古歌:落葉流風向玉台，夜寒秋思洞房開。水晶簾外金波下，雲母窗前銀漢回。玉階陰陰苔蘚色，君王履綦難再得。璇閨窈窕秋夜長，繡戶徘徊明月光。燕姬彩帳芙蓉色，秦女金爐蘭麝香。北鬥七星橫夜半，清歌一曲斷君腸。
七夕曝衣篇:君不見昔日宜春太液邊，披香畫閣與天連。燈火灼爍九微映，香氣氛氳百和然。此夜星繁河正白，人傳織女牽牛客。宮中擾擾曝衣樓，天上娥娥紅粉席。曝衣何許曛半黃，宮中彩女提玉箱。珠履奔騰上蘭砌，金梯宛轉出梅梁。絳河裡，碧煙上，雙花伏兔畫屏風，四子盤龍擎鬥帳。舒羅散縠雲霧開，綴玉垂珠星漢回。朝霞散彩羞衣架，晚月分光劣鏡台。上有仙人長命綹，中看玉女迎歡繡。玳瑁簾中別作春，珊瑚窗里翻成晝。椒房金屋寵新流，意氣驕奢不自由。漢文宜惜露臺費，晉武須焚前殿裘。
入少密溪:雲峰苔壁繞溪斜，江路香風夾岸花。樹密不言通鳥道，雞鳴始覺有人家。人家更在深岩口，澗水周流宅前後。游魚瞥瞥雙釣童，伐木丁丁一樵叟。自言避喧非避秦，薜衣耕鑿帝堯人。相留且待雞黍熟，夕卧深山蘿月春。
霹靂引:歲七月，火伏而金生。客有鼓琴於門者，奏霹靂之商聲。始戛羽以騞砉，終扣宮而砰駖。電耀耀兮龍躍，雷闐闐兮雨冥。氣嗚唅以會雅，態欻翕以橫生。有如驅千旗，制五兵。截荒虺，斫長鯨。孰與廣陵比，意別鶴儔精而已。俾我雄子魄動，毅夫發立。懷恩不淺，武義雙輯。視胡若芥，剪羯如拾。豈徒慷慨中筵，備群娛之翕習哉。
立春日內出彩花應制:合殿春應早，開箱彩預知。花迎宸翰發，葉待御筵披。梅訝香全少，桃驚色頓移。輕生承剪拂，長伴萬年枝。
晦日滻水應制:素滻接宸居，青門盛祓除。摘蘭喧鳳野，浮藻溢龍渠。苑蝶飛殊懶，宮鶯囀不疏。星移天上入，歌舞向儲胥。
奉和洛陽玩雪應制:周王甲子旦，漢後德陽宮。灑瑞天庭里，驚春御苑中。氛氳生浩氣，颯沓舞回風。宸藻我盈尺，賡歌樂歲豐。
三日梨園侍宴一作梨園亭侍宴:九重馳道出，三巳禊堂開。畫鷁中流動，青龍上苑來。野花飄御座，河柳拂天杯。日晚迎祥處，笙鏞下帝台。
幸梨園亭觀打球應制:今春芳苑游，接武上瓊樓。宛轉縈香騎，飄颻拂畫球。俯身迎未落，回轡逐傍流。只為看花鳥，時時誤失籌。
九日臨渭亭侍宴應制得長字:御氣幸金方，憑高薦羽觴。魏文頒菊蕊，漢武賜萸房。秋變銅池色，晴添銀樹光。年年重九慶，日月奉天長。
歲夜安樂公主滿月侍宴:除夜子星回，天孫滿月杯。詠歌麟趾合，簫管鳳雛來。歲炬常然桂，春盤預折梅。聖皇千萬壽，垂曉御樓開。
安樂公主移入新宅:初聞衡漢來，移住鬥城隈。錦帳迎風轉，瓊筵拂霧開。馬香遺舊埒，風吹繞新台。為問沈冥子，仙槎何處回。
仙萼亭初成侍宴應制:山中氣色和，宸賞第中過。輦路披仙掌，帷宮拂帝蘿。泉臨香澗落，峰入翠雲多。無異登玄圃，東南望白河。
送金城公主適西蕃應制:金榜扶丹掖，銀河屬紫閽。那堪將鳳女，還以嫁烏孫。玉就歌中怨，珠辭掌上恩。西戎非我匹，明主至公存。
幸白鹿觀應制:紫鳳真人府，斑龍太上家。天流芝蓋下，山轉桂旗斜。聖藻垂寒露，仙杯落晚霞。唯應問王母，桃作幾時花。
洛陽道:九門開洛邑，雙闕對河橋。白日青春道，軒裳半下朝。乘羊稚子看，拾翠美人嬌。行樂歸恆晚，香塵撲地遙。
驄馬:西北五花驄，來時道向東。四蹄碧玉片，雙眼黃金瞳。鞍上留明月，嘶間動朔風。借君馳沛艾，一戰取雲中。
銅雀台一作宋之問詩:昔年分鼎地，今日望陵台。一旦雄圖盡，千秋遺令開。綺羅君不見，歌舞妾空來。恩共漳河水，東流無重回。
長門怨:月皎風泠泠，長門次掖庭。玉階聞墜葉，羅幌見飛螢。清露凝珠綴，流塵下翠屏。妾心君未察，愁嘆劇繁星。
巫山高二首一作宋之問詩:巫山峰十二，合沓隱昭回。俯眺琵琶峽，平看雲雨台。古槎天外倚，瀑水日邊來。何忍猿啼夜，荊王枕席開。神女向高唐，巫山下夕陽。裴回作行雨，婉孌逐荊王。電影江前落，雷聲峽外長。霽雲無處所，台館曉蒼蒼。
巫山高:巫山高不極，合沓狀奇新。暗谷疑風雨，陰崖若鬼神。月明三峽曙，潮滿九江春。為問陽台客，應知入夢人。
七夕:秋近雁行稀，天高鵲夜飛。妝成應懶織，今夕渡河歸。月皎宜穿線，風輕得曝衣。來時不可覺，神驗有光輝。
春閨一本連後雜詩三首作雜詩四首:鐵馬三軍去，金閨二月還。邊愁離上國，春夢失陽關。池水琉璃凈，園花玳瑁斑。歲華空自擲，憂思不勝顏。
奉和聖制同皇太子游慈恩寺應制:肅肅蓮花界，熒熒貝葉宮。金人來夢里，白馬出城中。涌塔初從地，焚香欲遍空。天歌應春籥，非是為春風。
和洛州康士曹庭芝望月有懷一作康庭芝或宋之問詩:天使下西樓，光含萬象秋。台前疑掛鏡，簾外似懸鉤。張尹將眉學，班姬取扇儔。佳期應借問，為報在刀頭。
壽陽王花燭一作宋之問詩:仙媛乘龍夕，天孫捧雁來。可憐桃李樹，更繞鳳凰台。燭送香車入，花臨寶扇開。莫令銀箭曉，為盡合歡杯。
隴頭水:隴山飛落葉，隴雁度寒天。愁見三秋水，分為兩地泉。西流入羌郡，東下向秦川。徵客重迴首，肝腸空自憐。
關山月:漢月生遼海，朣朧出半暉。合昏玄菟郡，中夜白登圍。暈落關山迥，光含霜霰微。將軍聽曉角，戰馬欲南歸。
折楊柳一作宋之問詩:玉窗朝日映，羅帳春風吹。拭淚攀楊柳，長條踠地垂。白花飛歷亂，黃鳥思參差。妾自肝腸斷，傍人那得知。
梅花落一作宋之問詩:鐵騎幾時回，金閨怨早梅。雪寒花已落，風暖葉應開。夕逐新春管，香迎小歲杯。盛時何足貴，書里報輪台。
紫騮馬:青玉紫騮鞍，驕多影屢盤。荷君能剪拂，躞蹀噴桑乾。踠足追奔易，長鳴遇賞難。摐金一萬里，霜露不辭寒。
上之回:制書下關右，天子問回中。壇墠經過遠，威儀侍從雄。黃麾搖晝日，青幰曳松風。回望甘泉道，龍山隱漢宮。
王昭君一作宋之問詩:非君惜鸞殿，非妾妒蛾眉。薄命由驕虜，無情是畫師。嫁來胡地日，不並漢宮時。心苦無聊賴，何堪馬上辭。
被試出塞:十年通大漠，萬里出長平。寒日生戈劍，陰雲拂旆旌。飢烏啼舊壘，疲馬戀空城。辛苦皋蘭北，胡霜損漢兵。
牛女一作宋之問詩:粉席秋期緩，針樓別怨多。奔龍爭度日，飛鵲亂填河。失喜先臨鏡，含羞未解羅。誰能留夜色，來夕倍還梭。
雜詩三首一本連前春閨作雜詩四首:落葉驚秋婦，高砧促暝機。蜘蛛尋月度，螢火傍人飛。清鏡紅埃入，孤燈綠焰微。怨啼能至曉，獨自懶縫衣。妾家臨渭北，春夢著遼西。何苦朝鮮郡，年年事鼓鼙。燕來紅壁語，鶯向綠窗啼。為許長相憶，闌乾玉箸齊。聞道黃龍戍，頻年不解兵。可憐閨里月，長在漢家營。少婦今春意，良人昨夜情。誰能將旗鼓，一為取龍城。
剪彩:宮女憐芳樹，裁花競早榮。寒依刀尺盡，春向綺羅生。弱蒂盤絲發，香蕤結素成。纖枝幸不棄，長就玉階傾。
和中書侍郎楊再思春夜宿直:西禁青春滿，南端皓月微。千廬宵駕合，五夜曉鐘稀。星鬥橫綸閣，天河度瑣闈。煙光章奏里，紛向夕郎飛。
和常州崔使君寒食夜:聞道清明近，春闈向夕闌。行游晝不厭，風物夜宜看。鬥柄更初轉，梅香暗裡殘。無勞秉華燭，晴月在南端。
和崔正諫登秋日早朝:雞鳴朝謁滿，露白禁門秋。爽氣臨旌戟，朝光映冕旒。河宗來獻寶，天子命焚裘。獨負池陽議，言從建禮游。
答寧處州書一作答寧處州報赦:書報天中赦，人從海上聞。九泉開白日，六翮起青雲。質幸恩先貸，情孤枉未分。自憐涇渭別，誰與奏明君。
李舍人山園送龐邵:符傳有光輝，喧喧出帝畿。東鄰借山水，南陌駐驂騑。握手涼風至，當歌秋日微。高幨去勿緩，人吏待霜威。
送陸侍御餘慶北使:古人貴將命，之子出輶軒。受委當不辱，隨時敢贈言。朔途際遼海，春思繞轘轅。安得回白日，留歡盡綠樽。
洛州蕭司兵謁兄還赴洛成禮:棠棣日光輝，高襟應序歸。來成鴻雁聚，去作鳳凰飛。細草承輕傳，驚花慘別衣。灞亭春有酒，岐路惜芬菲。
餞高唐州詢:弱冠相知早，中年不見多。生涯在王事，客鬢各蹉跎。良守初分岳，嘉聲即潤河。還從漢闕下，傾耳聽中和。
餞唐郎中洛陽令:一臺推往妙，三史佇來修。應宰鳧還集，辭郎雉少留。郊筵乘落景，亭傳理殘秋。願以弦歌暇，芝蘭想舊游。
樂城白鶴寺:碧海開龍藏，青雲起雁堂。潮聲迎法鼓，雨氣濕天香。樹接前山暗，溪承瀑水涼。無言謫居遠，清凈得空王。
游少林寺:長歌游寶地，徙倚對珠林。雁塔風霜古，龍池歲月深。紺園澄夕霽，碧殿下秋陰。歸路煙霞晚，山蟬處處吟。
岳館:洞壑仙人館，孤峰玉女台。空濛朝氣合，窈窕夕陽開。流澗含輕雨，虛岩應薄雷。正逢鸞與鶴，歌舞出天來。
早發平昌一作昌平島:解纜春風後，鳴榔曉漲前。陽烏出海樹，雲雁下江煙。積氣沖長島，浮光溢大川。不能懷魏闕，心賞獨泠然。
夜宿七盤嶺:獨游千裡外，高卧七盤西。曉月臨窗近，天河入戶低。芳春平仲綠，清夜子規啼。浮客空留聽，褒城聞曙雞。
十三四時嘗從巫峽過他日偶然有思:小度巫山峽，荊南春欲分。使君灘上草，神女館前雲。樹悉江中見，猿多天外聞。別來如夢里，一想一氛氳。
初達驩州:自昔聞銅柱，行來向一年。不知林邑地，猶隔道明天。雨露何時及，京華若個邊。思君無限淚，堪作日南泉。
嶺表逢寒食:嶺外無寒食，春來不見餳。洛陽新甲子，何日是清明。花柳爭朝發，軒車滿路迎。帝鄉遙可念，腸斷報親情。
驩州南亭夜望:昨夜南亭望，分明夢洛中。室家誰道別，兒女案嘗同。忽覺猶言是，沉思始悟空。肝腸餘幾寸，拭淚坐春風。
少游荊湘因有是題:峴北焚蛟浦，巴東射雉田。歲時宜楚俗，耆舊在襄川。憶昨經過處，離今二十年。因君訪生死，相識幾人全。
咸陽覽古:咸陽秦帝居，千載坐盈虛。版築林光盡，壇場霤聽疏。野橋疑望日，山火類焚書。唯有驪峰在，空聞厚葬餘。
覽鏡:霏霏日搖蕙，騷騷風灑蓮。時芳固相奪，俗態豈恆堅。恍忽夜川里，蹉跎朝鏡前。紅顏與壯志，太息此流年。
題椰子樹:日南椰子樹，香裊出風塵。叢生調木首，圓實檳榔身。玉房九霄露，碧葉四時春。不及塗林果，移根隨漢臣。
同獄者嘆獄中無燕:何許乘春燕，多知辨夏台。三時欲並盡，雙影未嘗來。食蕊嫌叢棘，銜泥怯死灰。不如黃雀語，能雪冶長猜。
則天門赦改年:聖人宥天下，幽鑰動圜狴。六甲迎黃氣，三元降紫泥。籠僮上西鼓，振迅廣陽雞。歌舞將金帛，汪洋被遠黎。
喜赦:去歲投荒客，今春肆眚歸。律通幽谷暖，盆舉太陽輝。喜氣迎冤氣，青衣報白衣。還將合浦葉，俱向洛城飛。
秦州薛都督輓詞:十里絳山幽，千年汾水流。碑傳門客建，劍是故人留。隴樹煙含夕，山門月對秋。古來鐘鼎盛，共盡一蒿丘。
天官崔侍郎夫人盧氏輓歌:偕老言何謬，香魂事永違。潘魚從此隔，陳鳳宛然飛。埋鏡泉中暗，藏鐙地下微。猶憑少君術，仿佛睹容輝。
章懷太子靖妃輓詞:彤史佳聲載，青宮懿範留。形將鸞鏡隱，魂伴鳳笙游。送馬嘶殘日，新螢落晚秋。不知蒿里曙，空見隴雲愁。
奉和立春游苑迎春:東郊暫轉迎春仗，上苑初飛行慶杯。風射蛟冰千片斷，氣沖魚鑰九關開。林中覓草才生蕙，殿里爭花並是梅。歌吹銜恩歸路晚，棲烏半下鳳城來。
人日重宴大明宮賜彩縷人勝應制:拂旦雞鳴仙衛陳，憑高龍首帝城春。千官黼帳杯前壽，百福香奩勝裡人。山鳥初來猶怯囀，林花未發已偷新。天文正應韶光轉，設報懸知用此辰。
奉和春初幸太平公主南莊應制:主家山第早春歸，御輦春游繞翠微。買地鋪金曾作埒，尋河取石舊支機。雲間樹色千花滿，竹里泉聲百道飛。自有神仙鳴鳳曲，並將歌舞報恩暉。
奉和春日幸望春宮應制:芳郊綠野散春晴，復道離宮煙霧生。楊柳千條花欲綻，葡萄百丈蔓初縈。林香酒氣元相入，鳥囀歌聲各自成。定是風光牽宿醉，來晨復得幸昆明。
侍宴安樂公主新宅應制:皇家貴主好神仙，別業初開雲漢邊。山出盡如鳴鳳嶺，池成不讓飲龍川。妝樓翠幌教春住，舞閣金鋪借日懸。敬從乘輿來此地，稱觴獻壽樂鈞天。
龍池篇唐享龍池樂章第三章:龍池躍龍龍已飛，龍德先天天不違。池開天漢分黃道，龍向天門入紫微。邸第樓台多氣色，君王鳧雁有光輝。為報寰中百川水，來朝此地莫東歸。
興慶池侍宴應制:碧水澄潭映遠空，紫雲香駕御微風。漢家城闕疑天上，秦地山川似鏡中。向浦回舟萍已綠，分林蔽殿槿初紅。古來徒羡橫汾賞，今日宸游聖藻雄。
從幸香山寺應制:南山奕奕通丹禁，北闕峨峨連翠雲。嶺上樓台千地起，城中鐘鼓四天聞。旃檀曉閣金輿度，鸚鵡晴林採眊分。願以醍醐參聖酒，還將祇苑當秋汾。
紅樓院應制一作僧廣宣詩:紅樓疑見白毫光，寺逼宸居福盛唐。支遁愛山情謾切，曇摩泛海路空長。經聲夜息聞天語，爐氣晨飄接御香。誰謂此中難可到，自憐深院得徊翔。
再入道場紀事應制一作僧廣宣詩:南方歸去再生天，內殿今年異昔年。見闢乾坤新定位，看題日月更高懸。行隨香輦登仙路，坐近爐煙講法筵。自喜恩深陪侍從，兩朝長在聖人前。
嵩山石淙侍宴應制:金輿旦下綠雲衢，彩殿晴臨碧澗隅。溪水泠泠雜行漏，山煙片片繞香爐。仙人六膳調神鼎，玉女三漿捧帝壺。自惜汾陽紆道駕，無如太室覽真圖。
古意呈補闕喬知之一作古意，又作獨不見:盧家少婦鬱金堂，海燕雙棲玳瑁梁。九月寒砧催木葉，十年徵戍憶遼陽。白狼河北音書斷，丹鳳城南秋夜長。誰謂含愁獨不見，更教明月照流黃。
遙同杜員外審言過嶺:天長地闊嶺頭分，去國離家見白雲。洛浦風光何所似，崇山瘴癘不堪聞。南浮漲海人何處，北望衡陽雁幾群。兩地江山萬餘里，何時重謁聖明君。
和上巳連寒食有懷京洛:天津御柳碧遙遙，軒騎相從半下朝。行樂光輝寒食借，太平歌舞晚春饒。紅妝樓下東回輦，青草洲邊南渡橋。坐見司空掃西第，看君侍從落花朝。
陪幸太平公主南莊詩一作蘇頲詩:主第山門起灞川，宸游風景入初年。鳳凰樓下交天仗，烏鵲橋頭敞御筵。往往花間逢彩石，時時竹里見紅泉。今朝扈蹕平陽館，不羡乘槎雲漢邊。
守歲應制:南渡輕冰解渭橋，東方樹色起招搖。天子迎春取今夜，王公獻壽用明朝。殿上燈人爭烈火，宮中侲子亂驅妖。宜將歲酒調神藥，聖祚千春萬國朝。
陪幸韋嗣立山莊:台階好赤鬆，別業對青峰。茆室承三顧，花源接九重。虹旗縈秀木，鳳輦拂疏筇。徑直千官擁，溪長萬騎容。水堂開禹膳，山閣獻堯鐘。皇鑒清居遠，天文睿獎濃。岩泉他夕夢，漁釣往年逢。共榮丞相府，偏降逸人封。
扈從出長安應制:漢宅規模壯，周都景命隆。西賓讓東主，法駕幸天中。太史占星應，春官奏日同。旌門起長樂，帳殿出新豐。翕習黃山下，紆徐清渭東。金麾張畫月，珠幰戴松風。是節嚴陰始，寒郊散野蓬。薄霜沾上路，殘雪繞離宮。賜帛矜耆老，褰旒問小童。復除恩載洽，望秩禮新崇。臣忝承明召，多慚獻賦雄。
初冬從幸漢故青門應制:漢王建都邑，渭水對青門。朝市俱東逝，墳陵共北原。荒涼蕭相闕，蕪沒邵平園。全盛今何在，英雄難重論。故基仍岳立，遺堞尚雲屯。當極土功壯，安知人力煩。天游戒東首，懷昔駐龍軒。何必金湯固，無如道德藩。微臣諒多幸，參乘偶殊恩。預此陳古事，敢奏興亡言。
昆明池侍宴應制:武帝伐昆明，穿池習五兵。水同河漢在，館有豫章名。我後光天德，垂衣文教成。黷兵非帝念，勞物豈皇情。春仗過鯨沼，雲旗出鳳城。靈魚銜寶躍，仙女廢機迎。柳拂旌門暗，蘭依帳殿生。還如流水曲，日晚棹歌清。
白蓮花亭侍宴應制:九日陪天仗，三秋幸禁林。霜威變綠樹，雲氣落青岑。水殿黃花合，山亭絳葉深。朱旗夾小徑，寶馬駐清潯。苑吏收寒果，饔人膳野禽。承歡不覺暝，遙響素秋砧。
仙萼池亭侍宴應制:步輦尋丹嶂，行宮在翠微。川長看鳥滅，谷轉聽猿稀。天磴扶階迥，雲泉透戶飛。閑花開石竹，幽葉吐薔薇。徑狹難留騎，亭寒欲進衣。白龜來獻壽，仙吹返彤闈。
奉和晦日駕幸昆明池應制:法駕乘春轉，神池象漢回。雙星移舊石，孤月隱殘灰。戰鷁逢時去，恩魚望幸來。山花緹綺繞，堤柳幔城開。思逸橫汾唱，歡留宴鎬杯。微臣雕朽質，羞睹豫章材。
奉和聖制幸禮部尚書竇希玠宅:北闕垂旒暇，南宮聽履回。天臨翔鳳轉，恩向躍龍開。蘭氣薰仙帳，榴花引御杯。水從金穴吐，雲是玉衣來。池影搖歌席，林香散舞臺。不知行漏晚，清蹕尚裴徊。
釣竿篇:朝日斂紅煙，垂竿向綠川。人疑天上坐，魚似鏡中懸。避楫時驚透，猜鉤每誤牽。湍危不理轄，潭靜欲留船。釣玉君徒尚，徵金我未賢。為看芳餌下，貪得會無筌。
和戶部岑尚書參跡樞揆:大君制六合，良佐參萬機。大業永開泰，臣道日光輝。鹽梅和鼎食，家聲眾所歸。漢章題楚劍，鄭武襲緇衣。理識當朝遠，文華振古希。風雲神契合，舟楫道心微。廟堂喜容與，時物遞芳菲。御柳垂仙掖，公槐覆禮闈。昔陪鵷鷺後，今望鵾鵬飛。徒御清風頌，巴歌聊自揮。
同李舍人冬日集安樂公主山池:嘗聞天女貴，家即帝宮連。亭插宜春果，山沖太液泉。橋低烏鵲夜，台起鳳凰年。故事猶如此，新圖更可憐。紫岩妝閣透，青嶂妓樓懸。峰奪香爐巧，池偷明鏡圓。梅花寒待雪，桂葉晚留煙。興盡方投轄，金聲還復傳。
酬蘇員外味道夏晚寓直省中見贈:並命登仙閣，分曹直禮闈。大官供宿膳，侍史護朝衣。捲幔天河入，開窗月露微。小池殘暑退，高樹早涼歸。冠劍無時釋，軒車待漏飛。明朝題漢柱，三署有光輝。
和韋舍人早朝:閶闔連雲起，岩廊拂霧開。玉珂龍影度，珠履雁行來。長樂宵鐘盡，明光曉奏催。一經推舊德，五字擢英才。儼若神仙去，紛從霄漢回。千春奉休歷，分禁喜趨陪。
自考功員外授給事中:南省推丹地，東曹拜瑣闈。惠移雙管筆，恩降五時衣。出入宜真選，遭逢每濫飛。器慚公理拙，才謝子雲微。案牘遺常禮，朋僚隔等威。上臺行揖讓，中禁動光輝。旭日千門起，初春八舍歸。贈蘭聞宿昔，談樹隱芳菲。何幸鹽梅處，唯憂對問機。省躬知任重，寧止冒榮非。
和元舍人萬頃臨池玩月戲為新體:春風搖碧樹，秋霧捲丹台。復有相宜夕，池清月正開。玉流含吹動，金魄度雲來。熠爚光如沸，翩翾景若摧。半環投積草，碎璧聚流杯。夜久平無煥，天晴皎未隤。鏡將池作匣，珠以岸為胎。有美司言暇，高興獨悠哉。揮翰初難擬，飛名豈易陪。夜光殊在握，了了見沉灰。
酬楊給事兼見贈臺中:子雲推辨博，公理擅詞雄。始自尚書省，旋聞給事中。言從溫室秘，籍向瑣闈通。顧我叨郎署，慚無草奏功。分曹八舍斷，解袂五時空。宿昔陪餘論，平生賴擊蒙。神仙應東掖，雲霧限南宮。忽枉瓊瑤贈，長歌蘭渚風。
九真山凈居寺謁無礙上人:大士生天竺，分身化日南。人中出煩惱，山下即伽藍。小澗香為剎，危峰石作龕。候禪青鴿乳，窺講白猿參。藤愛雲間璧，花憐石下潭。泉行幽供好，林掛浴衣堪。弟子哀無識，醫王惜未談。機疑聞不二，蒙昧即朝三。欲究因緣理，聊寬放棄慚。超然虎溪夕，雙樹下虛嵐。
夜游:今夕重門啟，游春得夜芳。月華連晝色，燈影雜星光。南陌青絲騎，東鄰紅粉妝。管弦遙辨曲，羅綺暗聞香。人擁行歌路，車攢鬥舞場。經過猶未已，鐘鼓出長楊。
登瀛州南城樓寄遠:層城起麗譙，憑覽出重霄。茲地多形勝，中天宛寂寥。四榮摩鸛鶴，百拱厲風飆。北際燕王館，東連秦帝橋。晴光七郡滿，春色兩河遙。傲睨非吾土，躊躇適遠囂。離居欲有贈，春草寄長謠。
塞北二首:虜障天驕起，秦城地脈分。柏壇飛五將，梅吹動三軍。鋒刃奔濤色，旌旗焰火文。朔風吹汗漫，飄礫灑轒輼。海氣如秋雨，邊峰似夏雲。二庭無歲月，百戰有功勛。形影隨魚貫，音書在雁群。歸來拜天子，凱樂助南薰。胡騎犯邊埃，風從醜上來。五原烽火急，六郡羽書催。冰壯飛狐冷，霜濃候雁哀。將軍朝授鉞，戰士夜銜枚。紫塞金河裡，蔥山鐵勒隈。蓮花秋劍發，桂葉曉旗開。秘略三軍動，妖氛百戰摧。何言投筆去，終作勒銘回。
李員外秦援宅觀妓:盈盈粉署郎，五日宴春光。選客虛前館，徵聲遍後堂。玉釵翠羽飾，羅袖鬱金香。拂黛隨時廣，挑鬟出意長。囀歌遙合態，度舞暗成行。巧落梅庭里，斜光映曉妝。
送韋商州弼:會府應文昌，商山鎮國陽。聞君監郡史，暫罷尚書郎。王事嗟相失，人情貴不忘。累年同畫省，四海接文場。點翰芳春色，傳杯明月光。故交從此去，遙憶紫芝香。
夏日梁王席送張岐州:秦雞常下雍，周鳳昔鳴岐。此地推雄撫，惟良寄在斯。家傳七豹貴，人擅八龍奇。高傳生光彩，長林嘆別離。天人開祖席，朝採候徵麾。翠帟當郊敞，彤幨向野披。芃芃秋麥盛，苒苒夏條垂。奏計何時入，台階望羽儀。
夏日都門送司馬員外逸客孫員外佺北徵:二庭追虜騎，六月動周師。廟略天人授，軍麾相國持。復言徵二妙，才命重當時。畫省連徵橐，橫門共別詞。雲迎出塞馬，風捲度河旗。計日方夷寇，旋聞杕杜詩。
送盧管記仙客北伐:羽檄西北飛，交城日夜圍。廟堂盛徵選，戎幕生光輝。雁行度函谷，馬首向金微。湛湛山川暮，蕭蕭涼氣稀。餞途予憫默，赴敵子英威。今日楊朱淚，無將灑鐵衣。
移禁司刑:疇昔參鄉賦，中年忝吏途。丹唇曾學史，白首不成儒。天子開昌籙，群生偶大爐。散材仍葺廈，弱羽遽摶扶。寵邁乘軒鶴，榮過食稻鳧。何功游畫省，何德理黃樞。弔影慚非據，傾心事遠圖。盜泉寧止渴，惡木匪投軀。任直翻多毀，安身遂少徒。一朝逢糾謬，三省竟無虞。白簡初心屈，黃紗始望孤。患平終不怒，持劾每相驅。埋劍誰當辨，偷金以自誣。誘言雖委答，流議亦真符。首夏方憂圄，高秋獨向隅。嚴城看熠耀，圜戶對蜘蛛。累餉唯妻子，披冤是友於。物情牽倚伏，人事限榮枯。門客心誰在，鄰交跡倘無。撫襟雙涕落，危坐日憂趨。聖旨垂明德，冤囚豈濫誅。會希恩免理，終望罪矜愚。司寇宜哀獄，台庭幸恤辜。漢皇虛詔上，容有報恩珠。
入鬼門關:昔傳瘴江路，今到鬼門關。土地無人老，流移幾客還。自從別京洛，頹鬢與衰顏。夕宿含沙里，晨行岡路間。馬危千仞谷，舟險萬重灣。問我投何地，西南盡百蠻。
三日獨坐驩州思憶舊游:兩京多節物，三日最遨游。麗日風徐捲，香塵雨暫收。紅桃初下地，綠柳半垂溝。童子成春服，宮人罷射鞴。禊堂通漢苑，解席繞秦樓。束皙言談妙，張華史漢遒。無亭不駐馬，何浦不橫舟。舞籥千門度，帷屏百道流。金丸向鳥落，芳餌接魚投。濯穢憐清淺，迎祥樂獻酬。靈芻陳欲棄，神藥曝應休。誰念招魂節，翻為御魅囚。朋從天外盡，心賞日南求。銅柱威丹徼，朱崖鎮火陬。炎蒸連曉夕，瘴癘滿冬秋。西水何時貸，南方詎可留。無人對爐酒，寧緩去鄉憂。
從驩州廨宅移住山間水亭贈蘇使君:遇坎即乘流，西南到火洲。鬼門應苦夜，瘴浦不宜秋。歲貸胸穿老，朝飛鼻飲頭。死生離骨肉，榮辱間朋游。棄置一身在，平生萬事休。鷹鸇遭誤逐，豺虎怯真投。憶昨京華子，傷今邊地囚。願陪鸚鵡樂，希並鷓鴣留。日月渝鄉思，煙花換客愁。幸逢蘇伯玉，回借水亭幽。山柏張青蓋，江蕉捲綠油。乘閑無火宅，因放有漁舟。適越心當是，居夷跡可求。古來堯禪舜，何必罪驩兜。
赦到不得歸題江上石:家住東京里，身投南海西。風煙萬里隔，朝夕幾行啼。聖主謳歌洽，賢臣法令齊。忽聞銅柱使，走馬報金雞。棄市沾皇渥，投荒漏紫泥。魂疲山鶴路，心醉跕鳶溪。天鑒誅元惡，宸慈恤遠黎。五方思寄刃，萬姓喜然臍。自幼輸丹懇，何嘗玷白圭。承言竄遐魅，雪枉間深狴。墳壟無由謁，京華豈重躋。炎方誰謂廣，地盡覺天低。百卉雜殊怪，昆蟲理賴暌。閉藏元不蟄，搖落反生荑。瘧瘴因茲苦，窮愁益復迷。火雲蒸毒霧，陽雨濯陰霓。周乘安交趾，王恭輯畫題。少寬窮涸鮒，猶愍觸藩羝。配宅鄰州廨，斑苗接野畦。山空聞鬥象，江靜見游犀。翰墨思諸季，裁縫憶老妻。小兒應離褓，幼女未攀笄。夢蝶翻無定，蓍龜詎有倪。誰能竟此曲，曲盡氣酸嘶。
答魑魅代書寄家人:魑魅來相問，君何失帝鄉。龍鐘辭北闕，蹭蹬守南荒。覽鏡憐雙鬢，沾衣惜萬行。抱愁那去國，將老更垂裳。影答餘他歲，恩私宦洛陽。三春給事省，五載尚書郎。黃閣游鸞署，青縑御史香。扈巡行太液，陪宴坐明光。渭北升高苑，河南祓禊場。煙花恆獻賦，泉石每稱觴。暇日從休浣，高車映道傍。迎賓就丞相，選士謁昭王。侍寵言猶得，承歡謂不忘。一朝貽厚譴，五宅竟同防。凶豎曾驅策，權豪豈易當。款顏因侍從，接武在文章。且懼威非虤貝，寧知心是狼。身猶納履誤，情為覆盆傷。可嘆緣成業，非關行昧藏。喜逢今改旦，正朔復歸唐。河讖隨龍馬，天書逐鳳凰。朝容欣舊則，宸化美初綱。告善雕旌建，收冤錦旆張。宰臣更獻納，郡守各明揚。禮樂移三統，舟車會八方。雲沙降白遂，秦隴獻燒當。三赦重天造，千推極國詳。大招思復楚，於役限維桑。漲海緣真臘，崇山壓古棠。雕題飛棟宇，儋耳間衣裳。伏枕神餘劣，加餐力未強。空庭游翡翠，窮巷倚桄榔。緣體分殊昔，回眸宛異常。吉凶恆委鄭，年壽會詢唐。家本傳清白，官移重掛床。上京無薄產，故里絕窮莊。碧玉先時費，蒼頭此自將。興言嘆家口，何處待贏糧。計吏從都出，傳聞大小康。降除沾二弟，離拆已三房。劍外懸銷骨，荊南預斷腸。音塵黃耳間，夢想白眉良。復此單棲鶴，銜雛願遠翔。何堪萬裡外，雲海已溟茫。戚屬甘胡越，聲名任秕糠。由來休憤命，命也信蒼蒼。獨坐尋周易，清晨詠老莊。此中因悟道，無問入猖狂。
度安海入龍編:我來交趾郡，南與貫胸連。四氣分寒少，三光置日偏。尉佗曾馭國，翁仲久游泉。邑屋遺甿在，魚鹽舊產傳。越人遙捧翟，漢將下看鳶。北鬥崇山掛，南風漲海牽。別離頻破月，容鬢驟催年。昆弟推由命，妻孥割付緣。夢來魂尚擾，愁委疾空纏。虛道崩城淚，明心不應天。
從崇山向越常:朝發崇山下，暮坐越常陰。西從杉谷度，北上竹溪深。竹溪道明水，杉谷古崇岑。差池將不合，繚繞復相尋。桂葉藏金嶼，藤花閉石林。天窗虛的的，雲竇下沉沉。造化功偏厚，真仙跡每臨。豈徒探怪異，聊欲緩歸心。
哭蘇眉州崔司業二公:渙汗天中發，伶俜海外旋。長沙遇太守，問舊幾人全。國寶亡雙傑，天才喪兩賢。大名齊弱歲，高德並中年。禮樂羊叔子，文章王仲宣。相看尚玄鬢，相次入黃泉。流放蠻陬闊，鄉關帝里偏。親朋雲霧擁，生死歲時傳。崔昔揮宸翰，蘇嘗濟巨川。絳衣陪下列，黃閣謬差肩。及此俱冥昧，雲誰敘播遷。隼輿懷舊轍，鱣館想虛筵。家愛方休杵，皇慈更撤縣。銘旌西蜀路，騎吹北邙田。隴樹應秋矣，江帆故杳然。罷琴明月夜，留劍白雲天。涕泗湘潭水，凄涼衡嶠煙。古來修短分，神理竟難筌。
哭道士劉無得:聞有玄都客，成仙不易祈。蓬萊向清淺，桃杏欲芳菲。縮地黃泉出，升天白日飛。少微星夜落，高掌露朝晞。吐甲龍應出，銜符鳥自歸。國人思負局，天子惜被衣。花月留丹洞，琴笙合翠微。嗟來子桑扈，爾獨返於幾。
寒食:普天皆滅焰，匝地盡藏煙。不知何處火，來就客心然。
回波詞:回波爾時佺期，流向嶺外生歸。身名已蒙齒錄，袍笏不復牙緋。
上巳日祓禊渭濱應制:寶馬香車清渭濱，紅桃碧柳禊堂春。皇情尚憶垂竿佐，天祚先呈捧劍人。
奉和幸韋嗣立山莊應制:東山朝日翠屏開，北闕晴空彩仗來。喜遇天文七曜動，少微今夜近三台。
夜宴安樂公主宅:濯龍門外主家親，鳴鳳樓中天上人。自有金杯迎甲夜，還將綺席代陽春。
苑中遇雪應制:北闕彤雲掩曙霞，東風吹雪舞仙家。瓊章定少千人和，銀樹長芳六齣花。
餞唐永昌一作餞唐郎中洛陽令:洛陽舊有神明宰，輦轂由來天地中。餘邑政成何足貴，因君取則四方同。
獄中聞駕幸長安二首:傳聞聖旨向秦京，誰念羈囚滯洛城。扈從由來是方朔，為申冤氣在長平。無事今朝來下獄，誰期十月是橫河。君看鷹隼俱堪擊，為報蜘蛛收網羅。
邙山:北邙山上列墳塋，萬古千秋對洛城。城中日夕歌鐘起，山上唯聞松柏聲。
句:周原五稼起，雲海百川歸。願此零陵燕，長隨徵旆飛。
陪張燕公登南樓:抑鬱何以歡，陰氛亦登望。孤島輕霧里，行舟白波上。目勞西北雲，心醉東南嶂。昔日青溪子，胡然此無狀。
酬燕公出湖見寄:綸綍有成命，旌麾不可攀。湘川朝目斷，荊闕夕波還。果枉東瞻唱，興言夕放閑。攜琴仙洞中，置酒灉湖上。芳景恣行樂，謫居忽如忘。聚散本相因，離情自悲悵。鸞翮非常戢，鵬天會昭曠。永懷宛洛游，曾是彈冠望。
奉和張燕公早霽南樓:方曙躋南樓，憑軒肆遐矚。物華蕩暄氣，春景媚晴旭。川霽湘山孤，林芳楚郊縟。列岩重疊翠，遠岸逶迤綠。風帆摩天垠，魚艇散彎曲。鴻歸鶴舞送，猿叫鶯聲續。群動皆熙熙，噫予獨羈束。常欽才子意，忌鵩傷踡跼。雅尚騷人文，懷沙何迫促。未知二賢意，去矣從所欲。
灉湖作:三湖返入兩山間，畜作灉湖彎復彎。暑雨奔流潭正滿，微霜及潦水初還。水還波捲溪潭涸，綠草芊芊岸嶄岝。適來飛棹共迴旋，已復揚鞭恣行樂。道旁耆老步躚躚，楚言茲事不知年。試就湖邊披草徑，莫疑東海變桑田。君訝今時盡陵陸，我看明歲更淪漣。來今自昔無終始，人事回環常若是。應思闕下聲華日，誰謂江潭旅游子。初貞正喜固當然，往蹇來譽宜可俟。盈虛用舍輪輿旋，勿學靈均遠問天。
和燕公岳州山城:為吏恩猶舊，投沙惠此蒙。江邊悠爾處，泗上宛然同。訪道精言合，論經大義通。鳴琴有真氣，況已沐清風。
和尹懋秋夜游灉湖二首:政理常多暇，方舟此溯洄。吹笙虛洞答，舉楫便風催。山暗雲猶辨，潭幽月稍來。清溪無數曲，未盡莫先回。煙靄夕微蒙，幽灣賞未窮。艤舟待初月，褰幌招遠風。鶴聲聒前浦，漁火明暗叢。東山雲壑意，不謂爾來同。
陪燕公游灉湖上寺:江外多山水，招要步馬來。琴將天籟合，酒共鳥聲催。岩坐攀紅藥，溪行愛綠苔。所懷非此地，游望亦裴回。
答張燕公翻著葛巾見呈之作:美酒值芳春，醒餘氣益真。降歡時倒履，乘興偶翻巾。徐榻思方建，左車理自均。傲然歌一曲，一醉濯纓人。
奉答燕公:語別意凄凄，零陵湘水西。佳人金谷返，愛子洞庭迷。舊館逢花發，他山值鳥啼。江天千里望，誰見綠蘋齊。
奉和聖制同二相已下群官樂游園宴:爽塏三秦地，芳華二月初。酺承奠璧罷，宴是合錢餘。柳翠垂堪結，桃紅捲欲舒。從容會鵷鷺，延曼戲龍魚。喜氣流雲物，歡聲浹里閭。聖恩將報厚，請述記言書。
奉和聖制答張說扈從南出雀鼠谷:軒轅應順動，力牧正趨陪。道合殷為礪，時行楚有材。省方西禮設，振旅北京回。地理分中壤，天文照上臺。寒依汾谷去，春入晉郊來。竊比康衢者，長歌仰大哉。
奉和聖制送張說上集賢學士賜宴賦得蓮字:淺術方觀海，深恩忽見天。學開丹殿籍，名與石渠賢。良輔膺休命，微生謬採甄。春餘仍哢鳥，夏近未舒蓮。箋札來宸禁，衣冠集詔筵。史臣知醉德，欲記升中年。
奉答燕公:誰道零陵守，東過此地游。友僚同省閣，昆弟接荊州。我逐江潭雁，君隨海上鷗。屢傷神氣阻，久別鬢毛秋。疑嶺春應遍，陽台雨欲收。主人情未盡，高駕少淹留。
陪張燕公行郡竹籬:良臣乃國寶，麾守去承明。外戶人無閉，浮江獸已行。隨來晉盜逸，民化蜀風清。郛郭從彞典，州閭荷德聲。小人投天涯，流落巴丘城。所賴中和作，優游鑿與耕。
和燕公別灉湖:南湖美泉石，君子玩幽奇。灣澳陪臨泛，岩峿共踐窺。秋風赬桂竦，春景綠楊垂。郢路委分竹，湘濱擁去麾。枉帆懷勝賞，留景惜差池。水木且不棄，情由良可知。
奉酬燕公見歸田賦垂贈之作:窮鳥嬰籠綴，孤飛任播遷。鷦鷯王佐用，復此挫沖天。楚雲何掩鬱，湘水亦回邅。懷哉愧木雁，忽爾枉蘭荃。愈疾同枚叔，銷憂比仲宣。歸途書可畏，弱操石猶堅。覆載雖雲廣，涔陽直塊然。
和張燕公耗磨日飲一作張說詩:上月今朝減，流傳耗磨辰。還將不事事，同醉俗中人。春來半月度，俗忌一朝閑。不酌他鄉酒，無堪對楚山。
奉陪張燕公登南樓:君子每垂眷，江山共流眄。水遠林外明，岩近霧中見。終日西北望，何處是京縣。屢登高春台，徒使淚如霰。
秋夜陪張丞相趙侍御游灉湖二首:熊軾巴陵地，鷁舟湘水潯。江山與勢遠，泉石自幽深。杳靄入天壑，冥茫見道心。超然無俗事，清宴有空林。江上饒奇山，巑羅雲水間。風和樹色雜，苔古石文斑。巴俗將千溠，灉湖凡幾灣。嬉游竟不盡，乘月泛舟還。
同燕公泛洞庭:風光淅淅草中飄，日彩熒熒水上搖。幸奏瀟湘雲壑意，山旁容與動仙橈。
奉答燕公:郡遠途且艱，宜悲良自得。胡為心獨爾，惠好在南國。亦既清顏披，冏然良願克。與君蘭時會，群物如藻飾。煙景惜歡賞，雲山起翰墨。接藝奇思微，偶談玄言直。永日不知倦，逾旬猶謂亟。如何酌離尊，移棹巴城側。浦口勞長望，舟中獨太息。疾風吹飛帆，倏忽南與北。目盡不復見，懷哉無終極。唯當衡峰上，遙辨湖水色。
美女篇:東鄰美女實名倡，絕代容華無比方。濃纖得中非短長，紅素天生誰飾妝。桂樓椒閣木蘭堂，繡戶雕軒文杏梁。屈曲屏風繞象床，萎蕤翠帳綴香囊。玉台龍鏡洞徹光，金爐沉煙酷烈芳。遙聞行佩音鏘鏘，含嬌欲笑出洞房。二八三五閨心切，褰簾捲幔迎春節。清歌始發詞怨咽，鳴琴一弄心斷絕。借問哀怨何所為，盛年情多心自悲。須臾破顏倏斂態，一悲一喜並相宜。何能見此不註心，惜無媒氏為傳音。可憐盈盈直千金，誰家君子為藁砧。
自荊湖入朝至岳陽奉別張燕公:五載朝天子，三湘逢舊僚。扁舟方輟棹，清論遂終朝。遠樹煙間沒，長江地際搖。帝城馳夢想，歸帆滿風飆。
游灉湖上寺:春山臨遠壑，水木自幽清。夙昔懷微尚，茲焉一放情。雲間聽弄鳥，煙上摘初英。地僻方無悶，逾知道思精。
和張燕公湘中九日登高:重陽初啟節，無射正飛灰。寂寞風蟬至，連翩霜雁來。山棠紅葉下，岸菊紫花開。今日桓公座，多愧孟嘉才。
奉別張岳州說二首一作答張燕公岳州宴別:長沙辭舊國，洞庭逢故人。薰蘭敦久要，披霧轉相親。歲月空嗟老，江山不惜春。忽聞黃鶴曲，更作白頭新。平生共風月，倏忽間山川。不期交淡水，暫得款忘年。興逸方罷釣，帆開欲解船。離心若危旆，朝夕為君懸。
入朝別張燕公:華容佳山水，之子厭承明。符竹紆小郡，江湖被德聲。三年計吏入，路指巴丘城。鳧舟才結纜，騶駕已相迎。別離他鄉酒，委曲故人情。孤嶼早煙薄，長波晚氣清。辛勤方遠騖，勝賞屢難並。回瞻洞庭浦，日暮愁雲生。
桐竹贈張燕公:北竹青桐北，南桐綠竹南。竹林君早愛，桐樹我初貪。鳳棲桐不愧，鳳食竹何慚。棲食更如此，餘非鳳所堪。
正朝上左相張燕公:歲去愁終在，春還命不來。長吁問丞相，東閣幾時開。
道峽似巫山:江如曉天靜，石似暮雲張。徵帆一流覽，宛若巫山陽。楚客思歸路，秦人謫異鄉。猿鳴孤月夜，再使淚沾裳。
巫山高一作沈佺期詩:巫山高不極，合沓狀奇新。暗谷疑風雨，陰崖若鬼神。月明三峽曉，潮滿九江春。為問陽台客，應知入夢人。
送泉州李使君之任:傍海皆荒服，分符重漢臣。雲山百越路，市井十洲人。執玉來朝遠，還珠入貢頻。連年不見雪，到處即行春。
長門怨一作張修之詩:長門落景盡，洞房秋月明。玉階草露積，金屋網塵生。妾妒今應改，君恩惜未平。寄語臨邛客，何時作賦成。
巫山:流景一何速，年華不可追。解佩安所贈，怨咽空自悲。
送王汶宰江陰:郡北乘流去，花間竟日行。海魚朝滿市，江鳥夜喧城。讓酒非關病，援琴不在聲。應緣五鬥米，數日滯淵明。
婺州留別鄧使君:西掖馳名久，東陽出守時。江山婺女分，風月隱侯詩。別恨雙溪急，留歡五馬遲。回舟映沙嶼，未遠剩相思。
祭汾陰樂章。太和:於穆聖皇，六葉重光。太原刻頌，后土疏場。寶鼎呈符，歊雲孕祥。禮樂備矣，降福穰穰。
大堤曲:南國多佳人，莫若大堤女。玉床翠羽帳，寶襪蓮花距。魂處自目成，色授開心許。迢迢不可見，日暮空愁予。
東飛伯勞歌:青田白鶴丹山鳳，婺女姮娥兩相送。誰家絕世綺帳前，艷粉紅脂映寶鈿。窈窕玉堂褰翠幕，參差繡戶懸珠箔。絕世三五愛紅妝，冶袖長裙蘭麝香。春去花枝俄易改，可嘆年光不相待。
出塞:俠客重恩光，驄馬飾金裝。瞥聞傳羽檄，馳突救邊荒。歙野山川動，囂天旌旆揚。吳鉤明似月，楚劍利如霜。電斷沖胡塞，風飛出洛陽。轉戰磨笄俗，橫行戴鬥鄉。手擒郅支長，面縛谷蠡王。將軍占太白，小婦怨流黃。騕褭青絲騎，娉婷紅粉妝。三春鶯度曲，八月雁成行。誰堪坐愁思，羅袖拂空床。
與國賢良夜歌二首:柳台臨新堰，樓堞相重復。窈窕鳳凰姝，傾城復傾國。杏間花照灼，樓上月裴回。帶嬌移玉柱，含笑捧金杯。
詠屏風:綺閣雲霞滿，芳林草樹新。鳥驚疑欲曙，花笑不關春。山對彈琴客，溪留垂釣人。請看車馬客，行處有風塵。
書懷:心為明時盡，君門尚不容。田園迷徑路，歸去欲何從。
流所贈張錫:黃葉因風下，甘從洛浦隈。白雲何所為，還出帝鄉來。
臨高臺:漢主事祁連，良人在高闕。空台寂已暮，愁坐變容發。泛艷春幌風，裴回秋戶月。可憐軍書斷，空使流芳歇。
初出京邑有懷舊林:賦生期獨得，素業守微班。外忝文學知，鴻漸鵷鷺間。內傾水木趣，築室依近山。晨趨天日晏，夕卧江海閑。松風生坐隅，仙禽舞亭灣。曙雲林下客，霽月池上顏。雖曰坐郊園，靜默非人寰。時步蒼龍闕，寧異白雲關。語濟豈時顧，默善忘世攀。世網餘何觸，天涯謫南蠻。迴首思洛陽，喟然悲貞艱。舊林日夜遠，孤雲何時還。
稍秋曉坐閣，遇舟東下揚州，即事寄上族父江陽令:虎嘯山城晚，猿鳴江樹秋。紅林架落照，青峽送歸流。歸流赴淮海，徵帆下揚州。族父江陽令，盛業繼前修。文掩崔亭伯，德齊陳太丘。時哉惜未與，千載且為儔。憶昔山陽會，長懷東上游。稱觴阮林下，賦雪謝庭幽。道濃禮自略，氣舒文轉遒。高情薄雲漢，酣態坐芳洲。接席復連軫，出入陪華輈。獨善與兼濟，語默奉良籌。歲月歡無已，風雨暗颼颼。掌憲時持節，為邦邈海頭。子人惠雖樹，蒼生望且留。微躬趨直道，神甸忝清猷。仙台適西步，蠻徼忽南浮。宇內皆安樂，天涯獨遠投。忠信徒堅仗，神明豈默酬。觀生海漫漫，稽命天悠悠。雲昏巴子峽，月遠吳王樓。懷昔明不寐，悲令歲屬周。喟無排雲翮，暫得抒離憂。空灑沾紅淚，萬里逐行舟。
十月梅花書贈:君不見巴鄉氣候與華別，年年十月梅花發。上苑今應雪作花，寧知此地花為雪。自從遷播落黔巴，三見江上開新花。故園風花虛洛汭，窮峽凝雲度歲華。花情縱似河陽好，客心倍傷邊候早。春候颯驚樓上梅，霜威未落江潭草。江水侵天去不還，樓花覆簾空坐攀。一向花前看白發，幾回夢里憶紅顏。紅顏白發雲泥改，何異桑田移碧海。卻想華年故國時，唯餘一片空心在。空心弔影向誰陳，雲台仙閣舊游人。儻知巴樹連冬發，應憐南國氣長春。
歲晚還京台望城闕成口號先贈交親:紫陌開行樹，朱城出晚霞。猶憐慣去國，疑是夢還家。風弱知催柳，林青覺待花。交親望歸騎，幾處擁年華。
送蘇八給事出牧徐州用芳韻:金鼎屬元方，瑣闈連季常。畏盈聊出守，分命乃維良。曉騎辭朝遠，春帆向楚常。賢哉謙自牧，天下詠餘芳。
上幸皇太子新院應制:佳氣曉蔥蔥，乾行入震宮。前星迎北極，少海被南風。視膳銅樓下，吹笙玉座中。訓深家以正，義舉俗為公。父子成釗合，君臣禹啟同。仰天歌聖道，猶愧乏雕蟲。
奉和李令扈從溫泉宮賜游驪山韋侍郎別業:風後軒皇佐，雲峰謝客居。承恩來翠嶺，締賞出丹除。飛蓋松溪寂，清笳玉洞虛。窺岩詳霧豹，過水略泉魚。鄉入無何有，時還上古初。伊皋羞過狹，魏丙服粗疏。白雪緣情降，青霞落捲舒。多慚郎署在，輒繼國風餘。
季冬送戶部郎中使黔府選補:握鏡均荒服，分衡得大同。徵賢一臺上，補吏五谿中。雨露將天澤，文章播國風。漢庭暌直諒，楚峽望清通。馬逐霜鴻漸，帆沿曉月空。還期鳳池拜，照耀列星宮。
途中口號一作郭向詩:抱玉三朝楚，懷書十上秦。年年洛陽陌，花鳥弄歸人。
南望樓:去國三巴遠，登樓萬里春。傷心江上客，不是故鄉人。
臨川送別:秋郊日半隱，野樹煙初映。風水正蕭條，那甚動離詠。
題殿前桂葉:桂樹生南海，芳香隔楚山。今朝天上見，疑是月中攀。
奉和受圖溫洛應制:八神扶玉輦，六羽警瑤谿。戒道伊川北，通津澗水西。御圖開洛匱，刻石與天齊。瑞日波中上，仙禽霧里低。微臣矯羽翮，抃舞接鸞鷖。
雅琴篇:亭亭嶧陽樹，落落千萬尋。獨抱出雲節，孤生不作林。影搖綠波水，彩絢丹霞岑。直乾思有托，雅志期所任。匠者果留盼，雕斫為雅琴。文以楚山玉，錯以昆吾金。虯鳳吐奇狀，商徵含清音。清音雅調感君子，一撫一弄懷知己。不知鐘期百年餘，還憶朝朝幾千里。馬卿臺上應蕪沒，阮籍帷前空已矣。山情水意君不知，拂匣調弦為誰理。調弦拂匣倍含情，況復空山秋月明。隴水悲風已嗚咽，離鵾別鶴更凄清。將軍塞外多奇操，中散林間有正聲。正聲諧風雅，欲竟此曲誰知者。自言幽隱乏先容，不道人物知音寡。誰能一奏和天地，誰能再撫歡朝野。朝野歡娛樂未央，車馬駢闐盛彩章。歲歲汾川事簫鼓，朝朝伊水聽笙簧。窈窕樓台臨上路，妖嬈歌舞出平陽。彈弦本自稱仁祖，吹管由來許季長。猶憐雅歌淡無味，淥水白雲誰相貴。還將逸詞賞幽心，不覺繁聲論遠意。傳聞帝樂奏鈞天，儻冀微躬備五弦。願持東武宮商韻，長奉南熏億萬年。
三婦艷:大婦能調瑟，中婦詠新詩。小婦獨無事，花庭曳履綦。上客且安坐，春日正遲遲。
別離怨:蕩子戍遼東，連年信不通。塵生錦步障，花送玉屏風。只怨紅顏改，寧辭玉簟空。系書春雁足，早晚到雲中。
寒食一作沈佺期詩:普天皆滅焰，匝地盡藏煙。不知何處火，來就客心然。
覽鏡一作李嗣宗詩:歲去紅顏盡，愁來白發新。今朝開鏡匣，疑是別逢人。
獨愁:聞道成都酒，無錢亦可求。不知將幾鬥，銷得此來愁。
昭君怨三首:漢道方全盛，朝廷足武臣。何須薄命妾，辛苦事和親。掩淚辭丹鳳，銜悲向白龍。單於浪驚喜，無復舊時容。胡地無花草，春來不似春。自然衣帶緩，非是為腰身。
春雪:春雪滿空來，觸處似花開。不知園里樹，若個是真梅。
逸人歌贈李山人:上有堯兮下有由，眠松陽兮漱潁流。其貌古，其心幽，浩歌一曲兮林壑秋。道險可驚兮人莫用，樂天知命兮守岩洞。時擊磬兮嗟鳴鳳，吾欲知往古之不可追，自悠悠於凡夢。
謫南海過始興廣勝寺果上人房一作過韶州廣界寺:零落嗟殘命，蕭條托勝因。方燒三界火，遽洗六情塵。隔嶺天花發，凌空月殿新。誰令鄉國夢，終此學分身。
詠院中叢竹:擢擢當軒竹，青青重歲寒。心貞徒見賞，籜小未成竿。
和呂御史詠院中叢竹:聞君庭竹詠，幽意歲寒多。嘆息為冠小，良工將奈何。
閨怨《搜玉集》作張炫詩:去年離別雁初歸，今夜裁縫螢已飛。徵客近來音信斷，不知何處寄寒衣。
行路難:君不見溫家玉鏡台，提攜抱握九重來。君不見相如綠綺琴，一撫一拍鳳凰音。人生意氣須及早，莫負當年行樂心。荊王奏曲楚妃嘆，曲盡歡終夜將半。朱樓銀閣正平生，碧草青苔坐蕪漫。當春對酒不須疑，視日相看能幾時。春風吹盡燕初至，此時自為稱君意。秋露萎草鴻始歸，此時衰暮與君違。人生翻覆何常定，誰保容顏無是非。
別親朋:畏途方萬里，生涯近百年。不知將白首，何處入黃泉。
海上作:曠哉潮汐池，大矣乾坤力。浩浩去無際，沄沄深不測。崩騰翕眾流，泱漭環中國。鱗介錯殊品，氛霞饒詭色。天波混莫分，島樹遙難識。漢主探靈怪，秦王恣游陟。搜奇大壑東，竦望成山北。方術徒相誤，蓬萊安可得。吾君略仙道，至化孚淳默。驚浪晏窮溟，飛航通絕域。馬韓底厥貢，龍伯修其職。粵我遘休明，匪躬期正直。敢輸鷹隼執，以間豺狼忒。海路行已殫，輶軒未皇息。勞歌玄月暮，旅睇滄浪極。魏闕渺雲端，馳心附歸冀。
回波辭:回波爾時酒卮，微臣職在箴規。侍宴既過三爵，喧嘩竊恐非儀。
秋晚度廢關:秦郊平舊險，周德眷遺黎。始聞清夜柝，俄見落封泥。物色來無限，津途去不迷。空亭誰問馬，閑戍但鳴雞。山月寒彌凈，河風曉更凄。贈言楊伯起，非復是關西。
上元:九陌連燈影，千門度月華。傾城出寶騎，匝路轉香車。爛熳惟愁曉，周游不問家。更逢清管發，處處落梅花。
贈皇甫侍御赴都八首:東南之美，生於會稽。牛鬥之氣，蓄於昆溪。有瑤者玉，連城是齊。有威者鳳，非梧不棲。猗嗟眾珍，以況君子。公侯之胄，必復其始。利器長材，溫儀峻峙。道心惟微，厥用允塞。德輝不泯，而映邦國。靜以有神，動而作則。九皋千里，其聲不忒。粵在古昔，分官厥初。刺邪矯枉，非賢勿居。棱棱直指，烈烈方書。蒼玉鳴珮，繡衣登車。綽綽夫君，是膺柱下。準繩有望，名器無假。寵蓋伯山，氣雄公雅。立朝正色，俟我能者。載懷朋情，嘗接閑宴。好洽昆弟，官聯州縣。如彼松竹，春榮冬蒨。柯葉藹然，下渝霜霰。會合非我，關山坐違。離鴻曉引，別葉秋飛。騑驂徐動，尊餞相依。遠情超忽，岐路光輝。金石其心，芝蘭其室。言語方間，音徽自溢。肅子風威，嚴子霜質。贈言歲暮，以保貞吉。
秋庭夜月有懷:游客三江外，單棲百慮違。山川憶處近，形影夢中歸。夜月明虛帳，秋風入搗衣。從來不慣別，況屬雁南飛。
明月:三五月華流炯光，可憐懷歸郢路長。逾江越漢津無梁，遙遙永夜思茫茫。昭君失寵辭上宮，蛾眉嬋娟卧氈穹。胡人琵琶彈北風，漢家音信絕南鴻。昭君此時怨畫工，可憐明月光朣朧。節既秋兮天向寒，沅有漪兮湘有瀾，沅湘糾合淼漫漫。洛陽才子憶長安，可憐明月復團團。逐臣戀主心愈恪，棄妻思君情不薄。已悲芳歲徒淪落，復恐紅顏坐銷鑠。可憐明月方照灼，向影傾身比葵藿。
嚴陵祠:漢主召子陵，歸宿洛陽殿。客星今安在，隱跡猶可見。水石空潺湲，松篁尚蔥蒨。岸深翠陰合，川回白雲遍。幽徑滋蕪沒，荒祠冪霜霰。垂釣想遺芳，掇蘋羞野薦。高風激終古，語理忘榮賤。方驗道可尊，山林情不變。
度塗山:小年弄文墨，不識戎旅難。一朝事鞞鼓，策馬度塗山。塗山橫地軸，萬里留荒服。悠悠正旆遠，騑驂一何速。流月揮金戈，驚風折寒木。行聞漢飛將，還向皋蘭宿。
永泰公主輓歌二首:穠華從婦道，釐降適諸侯。河漢天孫合，瀟湘帝子游。關雎方作訓，鳴鳳自相求。可嘆凌波跡，東川遂不流。舜華徂北渚，宸思結南陽。盭綬哀榮備，游軒寵悼彰。三川謀遠日，八水宅連岡。無復秦樓上，吹簫下鳳凰。
妾薄命:有女妖且麗，裴回湘水湄。水湄蘭杜芳，採之將寄誰。瓠犀發皓齒，雙蛾顰翠眉。紅臉如開蓮，素膚若凝脂。綽約多逸態，輕盈不自持。嘗矜絕代色，復恃傾城姿。子夫前入侍，飛燕復當時。正悅掌中舞，寧哀團扇詩。洛川昔雲遇，高唐今尚違。幽閣禽雀噪，閑階草露滋。流景一何速，年華不可追。解佩安所贈，怨咽空自悲。
奉和登驪山高頂寓目應制:鑾輿上碧天，翠帟拖晴煙。絕崿紆仙徑，層岩敞御筵。雲披丹鳳闕，日下黑龍川。更睹南熏奏，流聲入管弦。
幸梨園觀打球應制:令節重遨游，分鑣應彩球。驂驔回上苑，蹀躞繞通溝。影就紅塵沒，光隨赭汗流。賞闌清景暮，歌舞樂時休。
奉和幸白鹿觀應制:玉府凌三曜，金壇駐六龍。彩旒懸倒景，羽蓋偃喬松。玄圃靈芝秀，華池瑞液濃。謬因沾舜渥，長願奉堯封。
侍宴安樂公主新宅應制:紫漢秦樓敞，黃山魯館開。簪裾分上席，歌舞列平臺。馬既如龍至，人疑學鳳來。幸茲聯棣萼，何以接鄒枚。。
送金城公主適西蕃:廣化三邊靜，通煙四海安。還將膝下愛，特副域中歡。聖念飛玄藻，仙儀下白蘭。日斜徵蓋沒，歸騎動鳴鸞。
奉和幸新豐溫泉宮應制:秦王登碣石，周後襲昆侖。何必在遐遠，方稱萬宇尊。我皇順時豫，星駕動軒轅。雄戟交馳道，清笳度國門。回輿長樂觀，校獵上林園。行漏移三象，連營總八屯。旌搖鸚鵡谷，騎轉鳳凰原。絕壁蒼苔古，靈泉碧溜溫。參差開水殿，窈窕敞岩軒。豐邑模猶在，驪宮跡尚存。煙松銜翠幄，雪徑繞花源。侍從推玄草，文章召虎賁。深仁浹夷夏，洪造溢乾坤。謬忝王枚列，多慚雨露恩。
奉和幸韋嗣立山莊侍宴應制:三光回鬥極，萬騎肅鉤陳。地若游汾水，畋疑歷渭濱。圓塘冰寫鏡，遙樹露成春。弦奏魚聽曲，機忘鳥狎人。築岩思感夢，磻石想垂綸。落景搖紅壁，層陰結翠筠。素風紛可尚，玄澤藹無垠。薄暮清笳動，天文煥紫宸。
興慶池侍宴應制:鑾輿羽駕直城隈，帳殿旌門此地開。皎潔靈潭圖日月，參差畫舸結樓台。波搖岸影隨橈轉，風送荷香逐酒來。願奉聖情歡不極，長游雲漢幾昭回。
奉和立春內出彩花樹應制:鑾輅青旂下帝台，東郊上苑望春來。黃鶯未解林間囀，紅蕊先從殿里開。畫閣條風初變柳，銀塘曲水半含苔。欣逢睿藻光韶律，更促霞觴畏景催。
奉和正旦賜宰臣柏葉應制:綠葉迎春綠，寒枝歷歲寒。願持柏葉壽，長奉萬年歡。
游涇川琴溪:環潭澄曉色，疊嶂照秋影。幽致欣所逢，紛慮自茲屏。。
夜宴安樂公主宅:王孫帝女下仙台，金榜珠簾入夜開。遽惜瓊筵歡正洽，唯愁銀箭曉相催。
奉和聖制幸韋嗣立山莊應制:鳴鑾赫奕下重樓，羽蓋逍遙向一丘。漢日唯聞白衣寵，唐年更睹赤鬆游。
餞唐永昌:聞君墨綬出丹墀，雙舄飛來佇有期。寄謝銅街攀柳日，無忘粉署握蘭時。
奉和聖制立春日侍宴內殿出剪彩花應制:剪彩迎初候，攀條故寫真。花隨紅意發，葉就綠情新。嫩色驚銜燕，輕香誤採人。應為熏風拂，能令芳樹春。
奉和人日清暉閣宴群臣遇雪應制:出震乘東陸，憑高御北辰。祥雲應早歲，瑞雪候初旬。庭樹千花發，階蓂七葉新。幸承今日宴，長壽萬年春。
奉和七夕兩儀殿會宴應制:青女三秋節，黃姑七日期。星橋度玉珮，雲閣掩羅帷。河氣通仙掖，天文入睿詞。今宵望靈漢，應得見蛾眉。
奉和九日幸臨渭亭登高應制:秋豫凝仙覽，宸游轉翠華。呼鷹下鳥路，戲馬出龍沙。紫菊宜新壽，丹萸闢舊邪。須陪長久宴，歲歲奉吹花。
奉和九月九日登慈恩寺浮屠應制:出豫乘秋節，登高陟梵宮。皇心滿塵界，佛跡現虛空。日月宜長壽，人天得大通。喜聞題寶偈，受記莫由同。
安樂公主移入新宅侍宴應制同用開字:雲物中京曉，天人外館開。飛橋象河漢，懸榜學蓬萊。北闕臨仙檻，南山送壽杯。一窺輪奐畢，慚恧棟梁材。
奉和送金城公主適西蕃應制一作崔日用詩:聖後經綸遠，謀臣計畫多。受降追漢策，築館許戎和。俗化烏孫壘，春生積石河。六龍今出餞，雙鶴願為歌。
奉和聖制登驪山高頂寓目應制:皇情遍九垓，御輦駐昭回。路若隨天轉，人疑近日來。河看大禹鑿，山見巨靈開。願扈登封駕，常持薦壽杯。
奉和幸白鹿觀應制:雲驂驅半景，星蹕坐中天。國誕玄宗聖，家尋碧落仙。玉杯鸞薦壽，寶算鶴知年。一睹光華旦，欣承道德篇。
哭僕射鄂公楊再思:兩揆光天秩，三朝奉帝熙。何言集大鳥，忽此喪元龜。坐嘆公槐落，行聞宰樹悲。壑舟今已去，寧有濟川期。
人日侍宴大明宮應制:寶契無為屬聖人，雕輿出幸玩芳辰。平樓半入南山霧，飛閣旁臨東墅春。夾路穠花千樹發，垂軒弱柳萬條新。處處風光今日好，年年願奉屬車塵。
奉和初春幸太平公主南莊應制:主第岩扃駕鵲橋，天門閶闔降鸞鑣。歷亂旌旗轉雲樹，參差臺榭入煙霄。林間花雜平陽舞，谷里鶯和弄玉簫。已陪沁水追歡日，行奉茅山訪道朝。
奉和幸安樂公主山莊應制:六龍齊軫御朝曦，雙鷁維舟下綠池。飛觀仰看雲外聳，浮橋直見海中移。靈泉巧鑿天孫渚，孝筍能抽帝女枝。幸願一生同草樹，年年歲歲樂於斯。
奉和幸大薦福寺寺乃中宗舊宅:寶地龍飛後，金身佛現時。千花開國界，萬善累皇基。北闕承行幸，西園屬住持。天衣拂舊石，王舍起新祠。剎鳳迎雕輦，幡虹駐彩旗。洞沾小雨潤，竊仰大風詩。
奉和幸長安故城未央宮應制:夙駕移天蹕，憑軒覽漢都。寒煙收紫禁，春色繞黃圖。舊史遺陳跡，前王失霸符。山河寸土盡，宮觀尺椽無。崇高惟在德，壯麗豈為謨。茨室留皇鑒，熏歌盛有虞。
奉和幸韋嗣立山莊侍燕應制:賢族唯題里，儒門但署鄉。何如表岩洞，宸翰發輝光。地在茲山曲，家臨郃水陽。六龍駐旌罕，四牡耀旂常。北鬥臨臺座，東山入廟堂。天高羽翼近，主聖股肱良。野竹池亭氣，村花澗谷香。縱然懷豹隱，空愧躡鵷行。
奉和元日賜群臣柏葉應制:器乏雕梁器，材非構廈材。但將千歲葉，常奉萬年杯。
苑中人日遇雪應制:始見青雲乾律呂，俄逢瑞雪應陽春。今日回看上林樹，梅花柳絮一時新。
奉和聖制幸韋嗣立山莊應制:廊廟心存岩壑中，鑾輿矚在灞城東。逍遙自在蒙莊子，漢主徒言河上公。
秋朝木芙蓉:水面芙蓉秋已衰，繁條偏是著花遲。平明露滴垂紅臉，似有朝愁暮落時。
侍宴桃花園詠桃花應制:紅萼競燃春苑曙，粉茸新吐御筵開。長年願奉西王母，近侍慚無東朔才。
奉和九日幸臨渭亭登高應制得餘字:望幸三秋暮，登高九日初。朱旗巡漢苑，翠帟俯秦墟。寵極萸房遍，恩深菊酎餘。承歡何以答，萬億奉宸居。
奉和九月九日登慈恩寺浮圖應制:天蹕三乘啟，星輿六轡行。登高凌寶塔，極目遍王城。神衛空中繞，仙歌雲外清。重陽千萬壽，率舞頌升平。
奉和幸安樂公主山莊應制:西郊窈窕鳳凰台，北渚平明法駕來。匝地金聲初度曲，周堂玉溜好傳杯。灣路分游畫舟轉，岸門相向碧亭開。微臣此時承宴樂，仿佛疑從星漢回。
送張亶赴朔方應制一作劉憲詩:命將擇耆年，圖功勝必全。光輝萬乘餞，威武二庭宣。中衢橫鼓角，曠野蔽旌旃。推食天廚至，投醪御酒傳。涼風過雁苑，殺氣下雞田。分閫恩何極，臨岐動睿篇。
陪幸長寧公主林亭一作劉憲詩:公主林亭地，清晨降玉輿。畫橋飛渡水，仙閣迥臨虛。新晴看蛺蝶，早夏摘芙蕖。文酒娛游盛，忻叨侍從餘。
陪幸五王宅一作劉憲詩:北鬥樞機任，西京肺腑親。疇昔王門下，今茲制幸晨。恩來山水被，聖作管弦新。繞座薰紅藥，當軒暗綠筠。摘荷才早夏，聽鳥尚餘春。行漏金徒曉，風煙是觀津。
三會寺應制一作劉憲詩:岧嶢倉史台，敞朗紺園開。戒旦壺人警，翻霜羽騎來。下輦登三襲，褰旒望九垓。林披館陶榜，水浸昆明灰。網戶飛花綴，幡竿度鳥回。豫游仙唱動，瀟灑出塵埃。
薦福寺應制一作劉憲詩:地靈傳景福，天駕儼鉤陳。佳哉藩邸舊，赫矣梵宮新。香塔魚山下，禪堂雁水濱。珠幡映白日，鏡殿寫青春。甚歡延故吏，大覺拯生人。幸承歌頌末，長奉屬車塵。
陪游上苑遇雪一作劉憲詩:龍驂曉入望春宮，正逢春雪舞春風。花光並在天文上，寒氣行銷御酒中。
奉和九日幸臨渭亭登高應制得風字:重九臨商節，登高出漢宮。正逢萸實滿，還對菊花叢。霽雲開就日，仙藻麗秋風。微臣預在鎬，竊抃遂無窮。
奉和九月九日登慈恩寺浮圖應制:沙界人王塔，金繩梵帝游。言從祇樹賞，行玩菊叢秋。御酒調甘露，天花拂彩旒。堯年將佛日，同此慶時休。
奉和幸安樂公主山莊應制:詰旦重門聞警蹕，傳言太主奏山林。是日回輿羅萬騎，此時歡喜賜千金。鷺羽鳳簫參樂曲，荻園竹徑接帷陰。手舞足蹈方無已，萬年千歲奉薰琴。
夜宴安樂公主宅:金榜岧嶢雲里開，玉簫參差天際回。莫驚側弁還歸路，只為平陽歌舞催。
奉和九日幸臨渭亭登高應制得亭字:遠目瞰秦坰，重陽坐灞亭。既開黃菊酒，還降紫微星。簫鼓諳仙曲，山河入畫屏。幸茲陪宴喜，無以效丹青。
奉和九月九日登慈恩寺浮圖應制:萬乘臨真境，重陽眺遠空。慈雲浮雁塔，定水映龍宮。寶鐸含飆響，仙輪帶日紅。天文將瑞色，輝煥滿寰中。
奉和九日幸臨渭亭登高應制得枝字:重九開秋節，得一動宸儀。金風飄菊蕊，玉露泫萸枝。睿覽八紘外，天文七曜披。臨深應在即，居高豈忘危。
侍宴旋師喜捷應制:蜂蟻屯夷落，熊羆逐漢飛。忘軀百戰後，屈指一年歸。厚眷紓天藻，深慈解御衣。興酣歌舞出，朝野嘆光輝。
梁王宅侍宴應制同用風字:梁園開勝景，軒駕動宸衷。早荷承湛露，修竹引薰風。九醞傾鐘石，百獸協絲桐。小臣陪宴鎬，獻壽奉維嵩。
奉和九日幸臨渭亭登高應制得明字:鑾輿巡上苑，鳳駕瞰層城。御座丹烏麗，宸居白鶴驚。玉旗縈桂葉，金杯泛菊英。九晨陪聖膳，萬歲奉承明。
奉和九日幸臨渭亭登高應制得臣字:九秋光順豫，重節霽良辰。登高識漢苑，問道侍軒臣。菊花浮秬鬯，萸房插縉紳。聖化邊陲謐，長洲鴻雁賓。
奉和九日幸臨渭亭登高應制得日字:重陽玉律應，萬乘金輿出。風起韻虞弦，雲開吐堯日。菊花浮聖酒，茱香掛衰質。欲知恩煦多，順動觀秋實。
奉和九日幸臨渭亭登高應制得直字:重陽乘令序，四野開晴色。日月數初並，乾坤聖登極。菊黃迎酒泛，松翠凌霜直。游海難為深，負山徒倦力。
奉和九日幸臨渭亭登高應制得花字:九日報仙家，三秋轉歲華。呼鷹下鳥路，戲馬出龍沙。簪掛丹萸蕊，杯浮紫菊花。所願同微物，年年共闢邪。
從宴桃花園詠桃花應制本趙彥昭詩:紅萼競燃春苑曙，莑茸新吐御筵開。長年願奉西王宴，近侍慚無東朔才。
苑中遇雪應制:千鐘聖酒御筵披，六齣祥英亂繞枝。即此神仙對瓊圃，何煩轍跡向瑤池。
奉和九日幸臨渭亭登高應制得樽字:御氣三秋節，登高九曲門。桂筵羅玉俎，菊醴溢芳樽。遵渚歸鴻度，承雲舞鶴鶱。微臣濫陪賞，空荷聖明恩。
奉和九日幸臨渭亭登高應制得還字:時和素秋節，宸豫紫機關。鶴似聞琴至，人疑宴鎬還。曠望臨平野，潺湲俯暝灣。無因酬大德，空此愧崇班。
奉和聖制龍池篇:代邸東南龍躍泉，清漪碧浪遠浮天。樓台影就波中出，日月光疑鏡里懸。雁沼洄流成舜海，龜書薦社應堯年。大川既濟慚為楫，報德空思奉細涓。
奉和九月九日登慈恩寺浮圖應制:洪慈均動植，至德俯深玄。出豫從初地，登高適梵天。白雲飛御藻，慧日暖皇編。別有秋原藿，長傾雨露緣。
奉和九月九日登慈恩寺浮圖應制:玉輦移中禁，珠梯覽四禪。重階清漢接，飛竇紫霄懸。綴葉披天藻，吹花散御筵。無因鑾蹕暇，俱舞鶴林前。
奉和九月九日登慈恩寺浮圖應制:鸚林花塔啟，鳳輦順時游。重九昭皇慶，大千揚帝休。耆闍妙法闡，王舍睿文流。至德覃無極，小臣歌詎酬。
奉和九月九日登慈恩寺浮圖應制:扈蹕游玄地，陪仙瞰紫微。似邁銖衣劫，將同羽化飛。雕戈秋日麗，寶劍曉霜霏。獻觴乘菊序，長願奉天暉。
奉和九月九日登慈恩寺浮圖應制:凈境重陽節，仙游萬乘來。插萸登鷲嶺，把菊坐蜂台。十地祥雲合，三天瑞景開。秋風詞更遠，竊抃樂康哉。
奉和九月九日登慈恩寺浮圖應制:應節萸房滿，初寒菊圃新。龍旗煥辰極，鳳駕儼香闉。蓮井偏宜夏，梅梁更若春。一忻陪雁塔，還似得天身。
奉和九月九日登慈恩寺浮圖應制:九月從時豫，三乘為法開。中霄日天子，半座寶如來。摘果珠盤獻，攀萸玉輦回。願將塵露點，遙奉光明台。
奉和九月九日登慈恩寺浮圖應制:山豫乘金節，飛文煥日宮。萸房開聖酒，杏苑被玄功。塔向三天迥，禪收八解空。叨恩奉蘭藉，終愧洽薰風。
奉和九月九日登慈恩寺浮圖應制:飛塔凌霄起，宸游一屆焉。金壺新泛菊，寶座即披蓮。就日搖香輦，憑雲出梵天。祥氛與佳色，相伴雜爐煙。
奉和九月九日登慈恩寺浮圖應制:寶地鄰丹掖，香台瞰碧雲。河山天外出，城闕樹中分。睿藻蘭英秀，仙杯菊蕊薰。願將今日樂，長奉聖明君。
奉和九月九日登慈恩寺浮圖應制:九秋霜景凈，千門曉望通。仙游光御路，瑞塔迥凌空。菊彩揚堯日，萸香繞舜風。天文麗辰象，竊抃仰層穹。
晦日宴高文學林亭:雪盡銅駝路，花照石崇家。年光開柳色，池影泛雲華。賞洽情方遠，春歸景未賒。欲知多暇日，尊酒漬澄霞。
奉和九月九日登慈恩寺浮圖應制:瑞塔臨初地，金輿幸上方。空邊有清凈，覺處無馨香。雨霽微塵斂，風秋定水涼。茲辰採仙菊，薦壽慶重陽。
晦日宴高氏林亭:主第簪裾出，王畿春照華。山亭一以眺，城闕帶煙霞。橫堤列錦帳，傍浦駐香車。歡娛屬晦節，酩酊未還家。
侍宴長寧公主東莊應制:公門襲漢環，主第稱秦玉。池架祥鱣序，山吹鳴鳳曲。拂席蘿薜垂，回舟芰荷觸。平陽妙舞處，日暮清歌續。
採蓮曲:錦楫沙棠艦，羅帶石榴裙。綠潭採荷芰，清江日稍曛。魚鳥爭唼喋，花葉相芬氳。不覺芳洲暮，菱歌處處聞。
夜游曲:漢室歡娛盛，魏國文雅遒。許史多暮宿，應陳從夜游。西園宴公子，北里召王侯。詎似將軍獵，空嗟亭尉留。
少年行:潁川豪橫客，咸陽輕薄兒。田竇方貴幸，趙李新相知。軒蓋終朝集，笙竽此夜吹。黃金盈篋笥，白日忽西馳。
中宗降誕日長寧公主滿月侍宴應制:春殿猗蘭美，仙階柏樹榮。地逢芳節應，時睹聖人生。月滿增祥莢，天長發瑞靈。南山遙可獻，常願奉皇明。
奉和幸上官昭容院獻詩四首:地軸樓居遠，天台闕路賒。何如游帝宅，即此對仙家。座拂金壺電，池搖玉酒霞。無雲秦漢隔，別訪武陵花。堯茨姑射近，漢苑建章連。十五蓂知月，三千桃紀年。鸞歌隨鳳吹，鶴舞向鵾弦。更覓瓊妃伴，來過玉女泉。宮掖賢才重，山林高尚難。不言辭輦地，更有結廬歡。池棟清溫燠，岩窗起沍寒。幽亭有仙桂，聖主萬年看。槎流天上轉，茅宇禁中開。河鵲填橋至，山熊避檻來。庭花採菉蓐，岩石步莓苔。願奉輿圖泰，長開錦翰裁。
送金城公主適西蕃應制:下嫁戎庭遠，和親漢禮優。笳聲出虜塞，簫曲背秦樓。貴主悲黃鶴，徵人怨紫騮。皇情眷億兆，割念俯懷柔。
奉和幸望春宮送朔方大總管張仁亶:御蹕下都門，軍麾出塞垣。長楊跨武騎，細柳接戎軒。睿曲風雲動，邊威鼓吹喧。坐帷將閫外，俱是報明恩。
奉和九月九日登慈恩寺浮圖應制:涌霄開寶塔，倒影駐仙輿。雁子乘堂處，龍王起藏初。秋風聖主曲，佳氣史官書。願獻重陽壽，承歡萬歲餘。
銅雀妓:日斜漳浦望，風起鄴台寒。玉座平生晚，金尊妓吹闌。舞餘依帳泣，歌罷向陵看。蕭索松風暮，愁煙入井闌。
胡笳曲:漢將留邊朔，遙遙歲序深。誰堪牧馬思，正是胡笳吟。曲斷關山月，聲悲雨雪陰。傳書問蘇武，陵也獨何心。
折楊柳:青柳映紅顏，黃雲蔽紫關。忽聞邊使出，枝葉為君攀。舞腰愁欲斷，春心望不還。風花滾成雪，羅綺亂斑斑。
秋閨:徵客向輪台，幽閨寂不開。音書秋雁斷，機杼夜蛩催。虛幌風吹葉，閑階露濕苔。自憐愁思影，常共月裴回。
人日重宴大明宮恩賜彩縷人勝應制:瓊殿含光映早輪，玉鸞嚴蹕望初晨。池開凍水仙宮麗，樹發寒花禁苑新。佳氣裴回籠細網，殘霙淅瀝染輕塵。良時荷澤皆迎勝，窮谷晞陽猶未春。
奉和春日幸望春宮:晨蹕凌高轉翠旌，春樓望遠背朱城。忽排花上游天苑，卻坐雲邊看帝京。百草香心初罥蝶，千林嫩葉始藏鶯。幸同葵藿傾陽早，願比盤根應候榮。
奉和幸三會寺應制:鳥籀遺新閣，龍旂訪古台。造書臣頡往，觀跡帝羲來。睿覽山川匝，宸心宇宙該。梵音隨駐輦，天步接乘杯。舊苑經寒露，殘池問劫灰。散花將捧日，俱喜聖慈開。
奉和幸大薦福寺寺即中宗舊宅:舊邸三乘闢，佳辰萬騎留。蘭圖奉葉偈，芝蓋拂花樓。國會人王法，宮還天帝游。紫雲成寶界，白水作禪流。雁塔昌基遠，鸚林睿藻抽。欣風大風曲，竊預小童謳。
同韋舍人早朝:瑞闕龍居峻，宸庭鳳掖深。才良寄天綍，趨拜侶朝簪。飛馬看來影，喧車識駐音。重軒輕霧入，洞戶落花侵。聞有題新翰，依然想舊林。同聲慚卞玉，謬此托韋金。
塞外三首:塞外蕭條望，徵人此路賒。邊聲亂朔馬，秋色引胡笳。遙嶂侵歸日，長城帶晚霞。斷蓬飛古戍，連雁聚寒沙。海暗雲無葉，山春雪作花。丈夫期報主，萬里獨辭家。荒壘三秋夕，窮郊萬里平。海陰凝獨樹，日氣下連營。戎旆霜旋重，邊裘夜更輕。將軍猶轉戰，都尉不成名。折柳悲春曲，吹笳斷夜聲。明年漢使返，須築受降城。陽鳥南飛夜，陰山北地寒。漢家徵戍客，年歲在樓蘭。玉塞朔風起，金河秋月團。邊聲入鼓吹，霜氣下旌竿。海外歸書斷，天涯旅鬢殘。子卿猶奉使，常向節旄看。
春怨:春朝物候妍，愁婦鏡台前。風吹數蝶亂，露洗百花鮮。試出褰羅幌，還來著錦筵。曲中愁夜夜，樓上別年年。不及隨蕭史，高飛向紫煙。
貶降至汝州廣城驛:近郊憑汝海，遐服指江乾。尚憶趨朝貴，方知失路難。曙宮平樂遠，秋澤廣城寒。岸葦新花白，山梨晚葉丹。鄉關千里暮，歲序四時闌。函塞雲間別，旋門霧里看。夙年追騄驥，暮節仰鵷鸞。疲駑勞垂耳，騫騰詎矯翰。將調梅鉉實，不正李園冠。荊玉終無玷，隨珠忽已彈。曉裝違鞏洛，夕夢在長安。北上頻傷阮，西徵未學潘。傾車無共轍，同派有殊瀾。去去懷知己，何由報一餐。
哭郎著作:詩禮康成學，文章賈誼才。巳年人得夢，庚日鳥為災。書草藏天閣，琴聲入夜台。荒階羅駁蘚，虛座網浮埃。白馬賓徒散，青烏隴隧開。空憐門下客，懷舊幾遲回。
詠黃鶯兒:欲轉聲猶澀，將飛羽未調。高風不借便，何處得遷喬。
百舌:百舌鳴高樹，弄音無常則。借問聲何煩，末俗不尚默。
奉和聖制送張說上集賢學士賜宴賦得迎字:盛業光書府，徵人盡國英。絲綸賢得相，群俊學為名。寵命垂天錫，崇恩發睿情。熏風清禁籞，文殿述皇明。日霽庭陰出，池曛水氣生。歡娛此無限，詩酒自相迎。
奉和御制乾曜與張說宋璟同日上官命宴都堂賜詩:睿作超千古，湛恩育萬人。遞遷俱荷澤，同拜忽為鄰。道合徽音暢，芳辰景命新。鼓鐘崇享禮，鵷鷺集朝倫。竊位思官謗，凋容謝木春。慚多無以敘，拙備實難陳。進綬懷三少，承光盡百身。自當歸第日，何幸列宮臣。
奉和聖制送張尚書巡邊:匈奴邇河朔，漢地須戎旅。天子擇英才，朝端出監撫。流星下閶闔，寶鉞專公輔。禮物生光輝，宸章備恩詡。有徵視矛戟，制勝唯樽俎。彼美何壯哉，桓桓擅斯舉。聲華振台閣，功德標文武。奉國知命輕，忘家以身許。安人在勤恤，保大殫襟腑。此外無異言，同情報明主。
禪社首樂章:靈具醉，杳熙熙。靈將往，眇禗禗。願明德，吐正詞。爛遺光，流禎祺。
奉和聖制送張說赴集賢院學士賜宴賦得虛字:崇文德化洽，新殿集賢初。庸菲參高選，首濫承明廬。殊私光輔弼，榮送列簪裾。座引中廚饌，杯錫上尊餘。翠葉濃丹苑，晴空捲碧虛。忝同文史地，願草登封書。
奉和聖制送張說巡邊:至德撫遐荒，神兵赴朔方。帝思元帥重，爰擇股肱良。累相承安世，深籌協子房。寄崇專斧鉞，禮備設壇場。鼙鼓喧雷電，戈劍凜風霜。四騑將戒道，十乘啟先行。聖錫加恆數，天文耀寵光。出郊開帳飲，寅餞盛離章。雨濯梅林潤，風清麥野涼。燕山應勒頌，麟閣佇名揚。
奉和送金城公主適西蕃應制:星漢下天孫，車服降殊蕃。匣中詞易切，馬上曲虛繁。關塞移朱帳，風塵暗錦軒。簫聲去日遠，萬里望河源。
餞許州宋司馬赴任:舊許星車轉，神京祖帳開。斷煙傷別望，零雨送離杯。辭燕依空繞，賓鴻入聽哀。分襟與秋氣，日夕共悲哉。
餞唐永昌:郎官出宰赴伊瀍，徵傳駸駸灞水前。此時悵望新豐道，握手相看共黯然。
送考功武員外學士使嵩山置舍利塔歌:伊川別騎，灞岸分筵。對三春之花月，覽千里之風煙。望青山兮分地，見白雲兮在天。寄愁心於樽酒，愴離續於清弦。共握手而相顧，各銜凄而黯然。
棹歌行:棹女飾銀鉤，新妝下翠樓。霜絲青桂楫，蘭枻紫霞舟。水落金陵曙，風起洞庭秋。扣舷過曲浦，飛帆越迴流。影入桃花浪，香飄杜若洲。洲長殊未返，蕭散雲霞晚。日下大江平，煙生歸岸遠。岸遠聞潮波，爭途游戲多。因聲趙津女，來聽採菱歌。
送武進鄭明府:弦歌試宰日，城闕賞心違。北謝蒼龍去，南隨黃鵠飛。夏雲海中出，吳山江上微。甿謠豈雲遠，從此慶緇衣。
儀坤廟樂章:於穆清廟，肅雍嚴祀。合福受釐，介以繁祉。
祭汾陰樂章:方丘既膳，嘉饗載謐。齋敬畢誠，陶匏貴質。秀畢豐薦，芳俎盈實。永永福流，其升如日。。
奉和聖制送張說上集賢學士賜宴賦得私字:碩儒延鳳沼，金馬被鴻私。饌玉趨丹禁，箋花降紫墀。銜恩傾旨酒，鼓舞詠康時。暫覯群書緝，逾昭盛業丕。接筵欣有命，搦管愧無詞。自驚一何幸，太陽還及葵。
綠墀怨:徵馬噪金珂，嫖姚向北河。綠苔行跡少，紅粉淚痕多。寶屋粘花絮，銀箏覆網羅。別君如昨日，青海雁頻過。
相思怨:望月思氛氳，朱衾懶更熏。春生翡翠帳，花點石榴裙。燕語時驚妾，鶯啼轉憶君。交河一萬里，仍隔數重雲。
奉和聖制送張說上集賢學士賜宴賦得升字:問道圖書盛，尊儒禮教興。石渠因學廣，金殿為賢升。日月恩光照，風雲寵命膺。謀謨言可範，舟楫事斯憑。宴喜明時洽，光輝湛露凝。大哉堯作主，天下頌歌稱。
奉和御制旋師喜捷:殊類驕無長，王師示有徵。中軍才受律，妖寇已亡精。斬虜還遮塞，綏降更築城。從來攻必克，天策振奇兵。
奉和御制平胡:玄漠聖恩通，由來書軌同。忽聞窺月滿，相聚寇雲中。廟略占黃氣，神兵出絳宮。將軍行逐虜，使者亦和戎。一舉轒輼滅，再麾沙漠空。直將威禁暴，非用武為雄。飲至明軍禮，酬勛錫武功。乾戈還載戢，文德在唐風。
奉和聖制龍池篇第十章:乾坤啟聖吐龍泉，泉水年年勝一年。始看魚躍方成海，即睹飛龍利在天。洲渚遙將銀漢接，樓台直與紫微連。休氣榮光恆不散，懸知此地是神仙。
奉和聖制送張說上集賢學士賜宴賦得賓字:圖書應明主，策府宴嘉賓。台曜臨東壁，乾光自北辰。網羅窮象系，述作究天人。聖酒千鐘洽，仙廚百味陳。成山徒可仰，涉海詎知津。幸逢文教盛，還睹頌聲新。
奉和聖制送張說上集賢學士賜宴賦得登字:帝曰簡才能，旌賢在股肱。文章禮一變，禮樂道逾弘。芸閣英華入，賓門鵷鷺登。恩筵過所望，聖澤實超恆。夏葉開紅藥，餘花發紫藤。微臣亦何幸，叨此預文朋。
奉和御制左丞相說右丞相璟太子少傅乾曜同日上官…賜詩:審官思共理，多士屬惟唐。歷選台庭舊，來熙帝業昌。入朝師百闢，論道協三光。垂拱咨元老，親賢輔少陽。登庸崇禮送，寵德耀宸章。御酒飛觴洽，仙闈雅樂張。荷恩思有報，陳力愧無良。願罄公忠節，同心奉我皇。
奉和聖制送張說上集賢學士賜宴賦得西字:廣庭臨璧沼，多士侍金閨。英宰文儒葉，明君日月齊。集賢光首拜，改殿發新題。早夏初移律，餘花尚拂溪。壺觴接雲上，經術引關西。聖德鴻名遠，將陪玉檢泥。
奉和聖制送張說上集賢學士賜宴賦得催字:偃武堯風接，崇文漢道恢。集賢更內殿，清選自中台。佐命留侯業，詞華博物才。天廚千品降，御酒百壺催。鵷鷺方成列，神仙喜暫陪。復欣同拜首，叨此頌良哉。
奉和聖制送張說上集賢學士賜宴賦得華字:修文中禁啟，改字令名加。臺座徵人傑，書坊應國華。賦詩開廣宴，賜酒酌流霞。雲散明金闕，池開照玉沙。掖垣留宿鳥，溫樹落餘花。謬此天光及，銜恩醉日斜。
晚渡伊水:悠悠涉伊水，伊水清見石。是時春向深，兩岸草如積。迢遞望洲嶼，逶迤亘津陌。新樹落疏紅，遙原上深碧。回瞻洛陽苑，遽有長山隔。煙霧猶辨家，風塵已為客。登陟多異趣，往來見行役。雲起早已昏，鳥飛日將夕。光陰逝不借，超然慕疇昔。遠游亦何為，歸來存竹帛。
春日山莊:初歲開韶月，田家喜載陽。晚晴搖水態，遲景蕩山光。浦凈漁舟遠，花飛樵路香。自然成野趣，都使俗情忘。
廣陵送別宋員外佐越鄭舍人還京一作張諤詩:朱紱臨秦望，皇華赴洛橋。文章南渡越，書奏北歸朝。樹入江雲盡，城銜海月遙。秋風將客思，川上晚蕭蕭。
奉和聖制送張說上集賢學士賜宴賦得今字:聖主崇文教，層霄降德音。尊賢澤既厚，式宴寵逾深。復有夔龍相，良哉簡帝心。得人惟邁昔，多士諒推今。書殿榮光滿，儒門喜氣臨。顧惟誠濫吹，徒此接衣簪。
句:風移覃土宇，雲上浹群臣。
奉和聖制送張說上集賢學士賜宴賦得回字:聖主崇文化，鏘鏘得盛才。相因歸夢立，殿以集賢開。象系微言闡，詩書至道該。堯尊承帝澤，禹膳自天來。禮洽歡逾長，風恬暑更回。國朝將舜頌，同是一康哉。
奉和聖制送張說上集賢學士賜宴賦得風字:講習延東觀，趨陪盛北宮。惟師恢帝則，敷教葉天工。宣室恩嘗異，金華禮更崇。洞門清永日，華綬接微風。萐降堯廚翠，榴開舜酒紅。文思光萬宇，高議待升中。
奉和御制左丞相說右丞相璟太子少傅乾曜同日上官…賜詩:樂賢聞往誥，褒德偶茲辰。端揆升元老，師謀擇累仁。紫庭崇讓畢，粉署禮容陳。既荷恩榮舊，俱承寵命新。天文懸瑞色，聖酒泛華茵。雜遝喧簫鼓，歡娛洽搢紳。掖垣招近侍，虛薄側清塵。共保堅貞節，常期雨露均。
奉和聖制左丞相說右丞相璟太子少傅乾曜同…宴都堂賜詩:申甫生周日，宣慈舉舜年。何如偶昌運，比德邁前賢。寵獲元良密，榮瞻端揆遷。職優三事老，位在百僚先。北極回宸渥，南宮飾御筵。飛文瑤札降，賜酒玉杯傳。謬列台衡重，俱承雨露偏。誓將同竭力，相與郊塵涓。
奉和聖制同二相已下群官樂游園宴:五日酺才畢，千年樂未央。復承天所賜，終宴國之陽。地勝春逾好，恩深樂更張。落花飛廣座，垂柳拂行觴。庶尹陪三史，諸侯具萬方。酒酣同抃躍，歌舞詠時康。
奉和聖制同二相已下群臣樂游園宴:春日照長安，皇恩寵庶官。合錢承罷宴，賜帛復追歡。供帳憑高列，城池入迥寬。花催相國醉，鳥和樂人彈。北闕雲中見，南山樹杪看。樂游宜締賞，舞詠惜將闌。
奉和聖制同二相以下群官樂游園宴:五酺終宴集，三錫又歡娛。仙阜崇高異，神州眺覽殊。南山臨皓雪，北闕對明珠。廣座鵷鴻滿，昌庭駟馬趨。綺羅含草樹，絲竹吐郊衢。銜杯不能罷，歌舞樂唐虞。
奉和聖制送張尚書巡邊:燕公為漢將，武德奉文思。利用經戎莽，英圖葉聖詒。塞沙制長策，窮石捲搖旗。萬里要相賀，三邊又在茲。棱威方逐逐，談笑坐怡怡。寵餞紛郊道，充廚竭御司。嘗醪企行邁，聽樂罷漣洏。袞旒垂翰墨，纓蕤迭賦詩。金山無積阻，玉樹有華滋。請迨炎風暮，歸旌候此時。
和宋之問寒食題臨江驛:聞道山陰會，仍為火忌辰。途中甘棄日，江上苦傷春。流水翻催淚，寒灰更伴人。丹心終不改，白發為誰新。
出峽:巴東三峽盡，曠望九江開。楚塞雲中出，荊門水上來。魚龍潛嘯雨，鳧雁動成雷。南國秋風晚，客思幾悠哉。
同蔡孚起居詠鸚鵡一作裴漼詩:鸚鵡殊姿致，鸞皇得比肩。常尋金殿里，每話玉階前。賈誼才方達，揚雄老未遷。能言既有地，何惜為聞天。
大漠行:單於犯薊壖，虜騎略蕭邊。南山木葉飛下地，北海蓬根亂上天。科鬥連營太原道，魚麗合陣武威川。三軍遙倚伏，萬里相馳逐。旌旆悠悠靜潮源，鼙鼓喧喧動盧谷。窮徼出幽陵，吁嗟倦寢興。馬蹄凍溜石，胡毳暖生冰。雲沙泱漭天光閉，河塞陰沉海色凝。崆峒北國誰能托，蕭索邊心常不樂。近見行人畏白龍，遙聞公主愁黃鶴。陽春半，岐路間。瑤台苑，玉門關。百花芳樹紅將歇，二月蘭皋綠未還。陣雲不散魚龍水，雨雪猶飛鴻鵠山。山嶂綿連那可極，路遠辛勤夢顏色。北堂萱草不寄來，東園桃李長相憶。漢將紛紜攻戰盈，胡寇蕭條幽朔清。韓昌拜節偏知送，鄭吉驅旌坐見迎。火絕煙沉左西極，谷靜山空右北平。但得將軍能百勝，不須天子築長城。
朝退:朱門長不閉，親友恣相過。年今將半百，不樂復如何。
罷相作:避賢初罷相，樂聖且銜杯。為問門前客，今朝幾個來。
題漢州西湖:高流纏峻隅，城下緬丘墟。決渠信浩蕩，潭島成江湖。結宇依回渚，水中信可居。三伏氣不蒸，四達暑自徂。同人千里駕，鄰國五馬車。月出共登舟，風生隨所如。舉麾指極浦，欲極更盤紆。繚繞各殊致，夜盡情有餘。遭亂意不開，即理還暫祛。安得長晤語，使我憂更除。
詠方圓動靜:方如行義，圓如用智。動如逞才，靜如遂意。
長歌行:天覆吾，地載吾，天地生吾有意無。不然絕粒升天衢，不然鳴珂游帝都。焉能不貴復不去，空作昂藏一丈夫。一丈夫兮一丈夫，千生氣志是良圖。請君看取百年事，業就扁舟泛五湖。
奉和聖制中和節曲江宴百僚:風俗時有變，中和節惟新。軒車雙闕下，宴會曲江濱。金石何鏗鏘，簪纓亦紛綸。皇恩降自天，品物感知春。慈恩匝寰瀛，歌詠同君臣
奉和聖制，重陽賜會聊示所懷:大唐造昌運，品物荷時成。乘秋逢令節，錫宴觀群情。俯臨秦山川，高會漢公卿。未追赤鬆子，且泛黃菊英。賡歌聖人作，海內同休明。
句:青青東門柳，歲晏復憔悴。良弓摧折久，誰識是龍韜。旋沫翻成碧玉池，添酥散出琉璃眼。
享太廟樂章。廣運舞:於赫皇祖，昭明有融。惟文之德，惟武之功。河海靜謐，車書混同。虔恭孝饗，穆穆玄風。
享太廟樂章。保大舞:於穆文考，聖神昭彰。簫勺群慝，含光遠方。萬物茂遂，九夷賓王。愔愔雲韶，德音不忘。
百子池:舊聞百子漢家池，漢家淥水今逶迤。宮女厭鏡笑窺池，身前影后不相見，無數容華空自知。
東封山下宴群臣:萬里扈封巒，群公遇此歡。幔城連夜靜，霜仗滿空寒。輦路宵煙合，旌門曉月殘。明朝陪聖主，山下禮圓壇。
三日岐王宅:玉女貴妃生，嫛婗始發聲。金盆浴未了，綳子繡初成。翡翠雕芳縟，真珠帖小纓。何時學健步，鬥取落花輕。
滿月:社金流茂祉，庭玉表奇才。竹似因談植，蘭疑入夢栽。烏將八子去，鳳逐九雛來。今夜明珠色，當隨滿月開。
岐王山亭:王家傍綠池，春色正相宜。豈有樓台好，兼看草樹奇。石榴天上葉，椰子日南枝。出入千門里，年年樂未移。
岐王席上詠美人:半額畫雙蛾，盈盈燭下歌。玉杯寒意少，金屋夜情多。香艷王分帖，裙嬌敕賜羅。平陽莫相妒，喚出不如他。
還京一作廣陵送別宋員外佐越鄭舍人還京一作韋述詩:朱紱臨秦望，皇華赴洛橋。文章南渡越，書奏北歸朝。樹入江雲盡，城銜海月遙。秋風將客思，川上晚蕭蕭。
贈吏部孫員外濟:天子愛賢才，星郎入拜來。明光朝半下，建禮直初回。名帶含香發，文隨綺幕開。披雲自有鏡，從此照仙台。
送李著作倅杭州:輟史空三署，題輿佐一方。祖筵開霽景，徵陌直朝光。水陸風煙隔，秦吳道路長。佇聞敷善政，邦國詠惟康。
九日:秋來林下不知春，一種佳游事也均。絳葉從朝飛著夜，黃花開日未成旬。將曛陌樹頻驚鳥，半醉歸途數問人。城遠登高並九日，茱萸凡作幾年新。
延平門高齋亭子應岐王教:花源藥嶼鳳城西，翠幕紗窗鶯亂啼。昨夜蒲萄初上架，今朝楊柳半垂堤。片片仙雲來渡水，雙雙燕子共銜泥。請語東風催後騎，並將歌舞向前谿。
九日宴:秋葉風吹黃颯颯，晴雲日照白鱗鱗。歸來得問茱萸女，今日登高醉幾人。
從軍:朔風吹寒塞，胡沙千萬里。陳雲出岱山，孤月生海水。決勝方求敵，銜恩本輕死。蕭蕭牧馬鳴，中夜拔劍起。
奉和聖制瑞雪篇:紫宸飛雪曉裴回，層閣重門雪照開。九衢皛耀浮埃盡，千品差池贄帛來。何處田中非種玉，誰家院里不生梅。埋雲翳景無窮已，因風落地吹還起。先過翡翠寶房中，轉入鴛鴦金殿里。美人含笑出聯翩，艷逸相輕鬥容止。羅衣點著渾是花，玉手摶來半成水。奕奕紛紛何所如，頓憶楊園二月初。羞同班女高秋扇，欲照明王乙夜書。姑射山中符聖壽，芙蓉闕下降神車。願隨睿澤流無限，長報豐年貴有餘。
詠木槿樹題武進文明府廳:物情良可見，人事不勝悲。莫恃朝榮好，君看暮落時。
銅雀台:銅台宮觀委灰塵，魏主園林漳水濱。即今西望猶堪思，況復當時歌舞人。
失白鷹:白錦文章亂，丹霄羽翮齊。雲中呼暫下，雪裡放還迷。梁苑驚池鶩，陳倉拂野雞。不知寥廓外，何處獨依棲。
經慈澗題:岸與恩同廣，波將慈共深。涓涓勞日夜，長似下流心。
奉和御制平胡:南牧正紛紛，長河起塞氛。玉符徵選士，金鉞拜將軍。疊鼓搖邊吹，連旌暗朔雲。祅星乘夜落，害氣入朝分。始見幽烽警，俄看烈火焚。功成奏凱樂，戰罷策歸勛。盛德陳清廟，神謨屬大君。叨榮逢偃羽，率舞詠時文。
奉和聖制送張說巡邊:一德光台象，三軍掌夏卿。來威申廟略，出總葉師貞。受鉞辭金殿，憑軒去鼎城。曙光搖組甲，疏吹繞雲旌。左律方先凱，中鼙即訓兵。定功彰武事，陳頌紀天聲。祖宴初留賞，宸章更寵行。車徒零雨送，林野夕陰生。路極河流遠，川長朔氣平。東轅遲返旆，歸奏謁承明。
徵君宅:徵君昔嘉遁，抗跡遺俗塵。了心悟有物，乘化游無垠。道喪歷千載，復存潁陽真。上虞佳山水，晚歲耽隱淪。內史既解綬，支公亦相親。儒道匪遠理，意勝聊自欣。洄沿南谿夕，流浪東山春。石壁踐丹景，金潭冒綠蘋。探煉備海嶠，賞心寓情人。奈何靈仙骨，鍬翮瑤池津。寥寥虛白宇，夙創招提因。家風緬多尚，玄德謝無鄰。謬陪金門彥，矯跡侍紫宸。皇恩竟已矣，遺烈庶不泯。
折柳篇:春色東來度渭橋，青門垂柳百千條。長楊西連建章路，漢家林苑紛無數。縈花始遍合歡枝，游絲半罥相思樹。春樓初日照南隅，柔條垂綠掃金鋪。寶釵新梳倭墮髻，錦帶交垂連理襦。自憐柳塞淹戎幕，銀燭長啼愁夢著。芳樹朝催玉管新，春風夜染羅衣薄。城頭楊柳已如絲，今年花落去年時。折芳遠寄相思曲，為惜容華難再持。
奉和御制春台望:睿德在青陽，高居視中縣。秦城連鳳闕，漢寢疏龍殿。文物照光輝，郊畿鬱蔥蒨。千門望成錦，八水明如練。復道曉光披，宸游出禁移。瑞氣朝浮五雲閣，祥光夜吐萬年枝。蘭葉負龜初薦祉，桐花集鳳更來儀。秦漢生人凋力役，阿房甘泉構雲碧。汾祠雍畤望通天，玉堂宣室坐長年。鼓鐘西接咸陽觀，苑囿南通鄠杜田。明主卑宮誡前失，輔德欽賢政惟一。昆蟲不夭在春蒐，稼穡常艱重農術。邦家已荷聖謨新，猶聞儉陋惜中人。豫奉北辰齊七政，長歌東武抃千春。
陽春怨:紅樹曉鶯啼，春風暖翠閨。雕籠熏繡被，珠履踏金堤。芍藥花初吐，菖蒲葉正齊。藁砧當此日，行役向遼西。
奉和聖制送張尚書巡邊:文武承邦式，風雲感國禎。王師親賦政，廟略久論兵。漢主知三傑，周官統六卿。四方分閫受，千里坐謀成。介胄辭前殿，壺觴宿左營。賞延頒賜重，宸贈出車榮。龍武三軍氣，魚鈴五校名。郊雲駐旌羽，邊吹引金鉦。訓旅方稱德，安人更克貞。佇看銘石罷，同聽凱歌聲。
詠史:高潔非養正，盛名亦險艱。偉哉謝安石，攜妓入東山。雲岩響金奏，空水灧朱顏。蘭露滋香澤，松風鳴珮環。歌聲入空盡，舞影到池閑。杳眇同天上，繁華非代間。捲舒混名跡，縱誕無憂患。何必蘇門子，冥然閉清關。
奉和聖制答張說扈從南出鼠雀谷之作:襟帶三秦接，旂常萬乘過。陽原淑氣早，陰谷沍寒多。花縟前茅仗，霜嚴後殿戈。代雲開晉嶺，江雁入汾河。北土分堯俗，南風動舜歌。一聞天樂唱，恭逐萬人和。
奉和聖制送張尚書巡邊:德業蘊時宗，幽符夢象通。台司計祈父，師律總元戎。出入敷能政，謀猷體至公。贈行光睿什，宴別感宸衷。文炳高天曜，恩垂湛露融。建牙之塞表，鳴鼓接雲中。策密鬼神秘，威成劍騎雄。朔門正炎月，兵氣已秋風。肅殺從此始，方知胡運窮。
過賈六:主人病且閑，客來情彌適。一酌復一笑，不知日將夕。昨來屬歡游，於今盡成昔。努力持所趣，空名定何益。
奉和聖制送張說巡邊:方漢比周年，興王合在宣。亟聞降虜拜，復睹出師篇。祈父萬邦式，英猷三略傳。算車申夏政，茇舍啟戎田。嚴問盟胡苑，軍容濟洛川。皇情悵關旆，詔餞列郊筵。路接禁園草，池分御井蓮。離聲軫去角，居念斷歸蟬。三捷豈雲爾，七擒良信然。具僚誠寄望，奏凱秋風前。
奉和聖制送張說巡邊:供帳何煌煌，公其撫朔方。群僚咸餞酌，明主降離章。關塞重門下，郊岐禁苑傍。練兵宜雨洗，卧鼓候風涼。炎景寧雲憚，神謀肅所將。旌搖天月迥，騎入塞雲長。赫赫皇威振，油油聖澤滂。非惟按車甲，兼以正封疆。叱吒陰山道，澄清瀚海陽。虜垣行決勝，臺座佇為光。
恩敕尚書省僚宴昆明池應制同用堯字:靈沼初開漢，神池舊浴堯。昔人徒習武，明代此聞韶。地脈山川勝，天恩雨露饒。時光牽利舸，春淑覆柔條。芳醞酲千日，華箋落九霄。幸承歡賚重，不覺醉歸遙。
奉和早登太行山中言志應制:明發扈山巔，飛龍高在天。山南平對鞏，山北遠通燕。瞻彼岡巒峻，憑茲士馬妍。九圻行若砥，萬谷輾如川。羅網開三面，閭閻問百年。澤將春雪比，文共曉星連。徯後逢今聖，登臺謝曩賢。唯餘事君節，不讓古人先。
奉和聖制送張說巡邊:天錫我宗盟，元戎付夏卿。多才兼將相，必勇獨橫行。經緯稱人傑，文章作代英。山川看是陣，草木想為兵。不待河冰合，猶防塞月明。有謀當系醜，無戰且綏氓。閫外傳三略，雲中冀一平。感恩同義激，悵別屢魂驚。直視前旌掣，遙聞後騎鳴。還期方定日，復此出郊迎。
句:河魚未上凍，江蟄已聞雷。
奉和聖制送張說巡邊:上將發文昌，中軍靜朔方。占星引旌節，擇日拜壇場。禮樂臨軒送，威聲出塞揚。安邊俟帷幄，制勝在岩廊。作鼓將軍氣，投醪壯士觴。戒途遵六月，離贈動三光。槐路清梅暑，蘅皋起麥涼。時文仰雄伯，耀武震遐荒。衽席知無戰，兵戈示不忘。佇聞歌杕杜，凱入系名王。
祭汾陰樂章:坤元載物，陽樂發生。播植資始，品匯咸亨。列俎棋布，方壇砥平。神歆禋祀，後德惟明。
長門怨:早知君愛歇，本自無縈妒。誰使恩情深，今來反相誤。愁眠羅帳曉，泣坐金閨暮。獨有夢中魂，猶言意如故。
銅雀妓:君愛本相饒，從來似舞腰。那堪攀玉座，腸斷望陵朝。怨著情無主，哀凝曲不調。況臨松日暮，悲吹坐蕭蕭。
正月閨情:正月金閨里，微風繡戶間。曉魂憐別夢，春思逼啼顏。繞砌梅堪折，當軒樹未攀。歲華庭北上，何日度陽關。
二月閨情:二月韶光好，春風香氣多。園中花巧笑，林里鳥能歌。有恨離琴瑟，無情著綺羅。更聽春燕語，妾亦不如他。
七月閨情:七月坐涼宵，金波滿麗譙。容華芳意改，枕席怨情饒。錦字沾愁淚，羅裙緩細腰。不如銀漢女，歲歲鵲成橋。
奉和聖制答張說扈從南出雀鼠谷之作:魏國山河險，周王警蹕回。九旗雲際出，萬騎谷中來。石路行將盡，煙郊望忽開。賞矜垂柳報，春畏落花催。興逸橫汾什，恩褒作頌才。小臣瞻日月，延首詠康哉。
奉和聖制送張尚書巡邊:出師宣九命，分閫用三台。始應幕中畫，言從天上來。丹青不獨任，韜略遂雙該。坐見威棱洽，彌彰事業恢。旌旗曉雲送，鞞鼓朔風催。虜氣消殘月，邊聲韻落梅。羽書雄北地，龍漠寢南垓。寵戰黃金盡，輸誠白日回。離章宸翰發，祖宴國門開。欲識恩華盛，平生文武材。
奉和聖制答張說扈從南出雀鼠谷:省俗恩將遍，巡方路稍回。寒隨汾谷盡，春逐晉郊來。雲騎傳行漏，煙旄引從台。惠風初應律，和氣正調梅。雅頌通宸詠，天文接曙台。灞陵桃李色，應待日華開。
奉和聖制送張說巡邊:賢相德符充，朝推文武雄。海波先若鏡，關草豫從風。鉞助將軍勇，威成天子功。瓊章九霄發，錫宴五衢通。玉輾龍盤帶，金裝鳳勒驄。虎貔紛儗儗，河洛振熊熊。戈劍千霜白，旌旗萬火紅。示刑夷夏變，流惠鬼方同。寇息軍容偃，塵銷朔野空。用師敷禮樂，非是為獯戎。
奉和聖制送張說巡邊:聖德膺三統，皇恩被八埏。大明均照物，小醜未寧邊。國相台衡重，元戎廟略宣。紫泥方受命，黃石乃推賢。問罪陰山下，安人屬國前。度關行照月，乘障坐消煙。北闕紆宸藻，南橋列祖筵。耀威當夏日，殺氣指秋天。鞞鼓黿鼉振，旌旗鳥獸懸。由來詞翰手，今見勒燕然。
奉和敕賜公主鏡:令節頒龍鏡，仙輝下鳳台。含靈萬象入，寫照百花開。色與皇明散，光隨聖澤來。妍媸冰鑒里，從此愧非才。
江行紀事二首:飄颻任舟楫，回合傍江津。後浦情猶在，前山賞更新。樹深煙冪冪，灘淺石磷磷。川路南行遠，淹留惜此辰。江汛春風勢，山樓曙月輝。猿攀紫岩飲，鳥拂清潭飛。古樹崩沙岸，新苔覆石磯。津途賞無限，徵客暫忘歸。
奉和聖制答張說南出雀鼠谷:鳴鑾初幸代，旋蓋欲橫汾。山盡千旗出，郊平五校分。前林已暄景，後壑尚寒氛。風送簫韶曲，花鋪黼黻文。鹽梅推上宰，禮樂統中軍。獻賦紆天札，飄颻飛白雲。
奉和聖制送張說巡邊:聖主重兵權，分符屬大賢。中軍仍執政，丞相復巡邊。翕習戎裝動，張皇廟略宣。朝榮承睿札，野餞轉行旃。亭障東緣海，沙場北際天。春冬見岩雪，朝夕候烽煙。已勒封山記，猶聞遣戍篇。五營將月合，八陣與雲連。經略圖方遠，懷柔道更全。歸來畫麟閣，藹藹武功傳。
曉發:江皋聞曙鐘，輕枻理還舼。海潮夜約約，川露晨溶溶。始見沙上鳥，猶埋雲外峰。故鄉杳無際，明發懷朋從。
奉和御制春台望:青陽布王道，玄覽陶真性。欣若天下春，高逾域中聖。神皋類觀賞，帝里如懸鏡。繚繞八川浮，岧嶢雙闕映。曉色遍昭陽，晴雲捲建章。華滋的皪丹青樹，顥氣氤氳金玉堂。尚有靈蛇下鄜畤，還徵瑞寶入陳倉。自昔秦奢漢窮武，後庭萬餘宮百數。旗回五丈殿千門，連綿南隥出西垣。廣畫螓蛾誇窈窕，羅生玳瑁象昆侖。乃眷天晴興隱恤，古來土木良非一。荊臨章觀趙叢台。何如堯階將禹室。層欄窈窕下龍輿，清管逶迤半綺疏。一聽南風引鸞舞，長謠北極仰鶉居。
望人家桃李花:山源夜雨度仙家，朝發東園桃李花。桃花紅兮李花白，照灼城隅復南陌。南陌青樓十二重，春風桃李為誰容。棄置千金輕不顧，踟躕五馬謝相逢。徒言南國容華晚，遂嘆西家飄落遠。的皪長奉明光殿，氛氳半入披香苑。苑中珍木元自奇，黃金作葉白銀枝。千年萬歲不凋落，還將桃李更相宜。桃李從來露井傍，成蹊結影矜艷陽。莫道春花不可樹，會持仙實薦君王。
送人之軍:常經絕脈塞，復見斷腸流。送子成今別，令人起昔愁。隴雲晴半雨，邊草夏先秋。萬里長城寄，無貽漢國憂。
奉和聖制送張說上集賢學士賜宴賦得謨字:西學垂玄覽，東堂發聖謨。天光燭武殿，時宰集鴻都。枯朽沾皇澤，翾飛舞帝梧。跡同游汗漫，榮是出泥塗。三嘆承湯鼎，千歡接舜壺。微軀不可答，空欲詠依蒲。
奉和聖制送張說巡邊:荒憬盡懷忠，梯航已自通。九攻雖不戰，五月尚持戎。遣戍徵周牒，恢邊重漢功。選車命元宰，授律取文雄。胄出天弧上，謀成帝幄中。詔旂分夏物，專土錫唐弓。帳宿伊川右，鉦傳晉苑東。饔人藉蕡實，樂正理絲桐。岐陌涵餘雨，離川照晚虹。恭聞詠方叔，千載舞皇風。
題袁氏別業一作偶游主人園:主人不相識，偶坐為林泉。莫謾愁沽酒，囊中自有錢。
詠柳一作柳枝詞:碧玉妝成一樹高，萬條垂下綠絲絛。不知細葉誰裁出，二月春風似剪刀。
採蓮曲:稽山罷霧鬱嵯峨，鏡水無風也自波。莫言春度芳菲盡，別有中流採芰荷。
回鄉偶書二首:少小離鄉老大回，鄉音難改鬢毛衰。兒童相見不相識，笑問客從何處來。離別家鄉歲月多，近來人事半銷磨。唯有門前鏡湖水，春風不改舊時波。
答朝士:鈒鏤銀盤盛蛤蜊，鏡湖蒓菜亂如絲。鄉曲近來佳此味，遮渠不道是吳兒。
句:落花真好些，一醉一回顛。
敬酬張九齡當塗界留贈之作:茂先實王佐，仲舉信時英。氣睹沖天發，人將下榻迎。珪符肅有命，江國遠徂徵。九派期方越，千鈞或所輕。高帆出風迥，孤嶼入雲平。遄邁嗟於役，離憂空自情。飾簪陪早歲，接壤廁專城。曠別心彌軫，巨集觀義轉傾。徒然恨飢渴，況乃諷瑤瓊。
酬張九齡使風見示時為宣州刺史:茲地五湖鄰，艱哉萬裡人。驚飆翻是托，危浪亦相因。宣室才華子，金閨諷議臣。承明有三入，去去速歸輪。
贈張丞相:漢上登飛幰，荊南歷舊居。已嘗臨砌橘，更睹躍池魚。盛德繼微渺，深衷能捲舒。義申蓬閣際，情切廟堂初。郡挹文章美，人懷燮理餘。皇恩儻照亮，豈厭承明廬。
酬故人還山:舉棹乘春水，歸山撫歲華。碧潭宵見月，紅樹晚開花。肅穆輕風度，依微隱徑斜。危亭暗松石，幽澗落雲霞。思鳥吟高樹，游魚戲淺沙。安知餘興盡，相望紫煙賒。
和張荊州九齡晨出郡舍林下:優閑表政清，林薄賞秋成。江上懸曉月，往來虧復盈。天雲抗真意，郡閣晦高名。坐嘯應無欲，寧辜濟物情。
奉酬張洪州九齡江上見贈:受命讞封疆，逢君牧豫章。於焉審虞芮，復爾共舟航。悵別秋陰盡，懷歸客思長。江皋枉離贈，持此慰他鄉。
古意贈孫翃:南望緱氏嶺，山居共澗陰。東西十數里，緬邈方寸心。雲日落廣廈，鶯花對孤琴。琴中多苦調，凄切誰復尋。
奉和姚令公駕幸溫湯喜雪應制:漢主新豐邑，周王尚父師。雲符沛童唱，雪應海神期。林變驚春早，山明訝夕遲。況逢溫液霈，恩重御裘詩。
詠月:天使下西樓，光含萬里秋。台前疑掛鏡，簾外似懸鉤。張尹將眉學，班姬取扇儔。佳期應借問，為報在刀頭。
山行見孤松成詠:孤松鬱山椒，肅爽凌清霄。既挺千丈乾，亦生百尺條。青青恆一色，落落非一朝。大廈今已構，惜哉無人招。寒霜十二月，枝葉獨不凋。
使至三姓咽面:昔聞班家子，筆硯忽然投。一朝撫長劍，萬里入荒陬。豈不服艱險，只思清國讎。山川去何歲，霜露幾逢秋。玉塞已遐廓，鐵關方阻修。東都日窅窅，西海此悠悠。卒使功名建，長封萬里侯。
新都南亭別郭大元振:竹徑女蘿蹊，蓮洲文石堤。靜深人俗斷，尋玩往還迷。碧潭秀初月，素林驚夕棲。褰幌納鳥侶，罷琴聽猿啼。佳辰改宿昔，勝寄在暌攜。長懷賞心愛，如玉復如珪。
登翅頭山題儼公石壁:晨登翅頭山，山曛黃霧起。卻瞻迷向背，直下失城市。暾日銜東郊，朝光生邑里。掃除諸煙氛，照出眾樓雉。青為洞庭山，白是太湖水。蒼茫遠郊樹，倏忽不相似。萬象以區別，森然共盈幾。坐令開心胸，漸覺落塵滓。北岩千餘仞，結廬誰家子。願陪中峰游，朝暮白雲里。
阮公嘯台:荒台森荊杞，蒙籠無上路。傳是古人跡，阮公長嘯處。至今清風來，時時動林樹。逝者共已遠，升攀想遺趣。靜然荒榛門，久之若有悟。靈光未歇滅，千載知仰慕。
酬忠公林亭:江外有真隱，寂居歲已侵。結廬近西術，種樹久成陰。人跡乍及戶，車聲遙隔林。自言解塵事，咫尺能輜塵。為道豈廬霍，會靜由吾心。方秋院木落，仰望日蕭森。持我興來趣，採菊行相尋。塵念到門盡，遠情對君深。一談入理窟，再索破幽襟。安得山中信，致書移尚禽。
送國子張主簿:湖岸纜初解，鶯啼別離處。遙見舟中人，時時一回顧。坐悲芳歲晚，花落青軒樹。春夢隨我心，悠揚逐君去。
和陳校書省中玩雪:芸閣朝來雪，飄颻正滿空。褰開明月下，校理落花中。色向懷鉛白，光因翰簡融。能令草玄者，回思入流風。
和崔會稽詠王兵曹廳前涌泉勢城中字:茂德來徵應，流泉入詠歌。含靈符上善，作字表中和。有草恆垂露，無風欲偃波。為看人共水，清白定誰多。
賦得岸花臨水發:笑笑傍溪花，叢叢逐岸斜。朝開川上日，夜發浦中霞。照灼如臨鏡，莑茸勝浣紗。春來武陵道，幾樹落仙家。
武陵桃源送人:武陵川徑入幽遐，中有雞犬秦人家。先時見者為誰耶，源水今流桃復花。
和薦福寺英公新構禪堂:上人久棄世，中道自忘筌。寂照出群有，了心清眾緣。所以於此地，築館開青蓮。果藥羅砌下，煙虹垂戶前。咒中灑甘露，指處流香泉。禪遠目無事，體清宵不眠。枳聞廬山法，松入漢陽禪。一枕西山外，虛舟常浩然。
贈朱中書:十年種田濱五湖，十年遭澇盡為蕪。頻年井稅常不足，今年緡錢誰為輸。東鄰轉谷五之利，西鄰販繒日已貴。而我守道不遷業，誰能肯敢效此事。紫微侍郎白虎殿，出入通籍回天眷。晨趨彩筆柏梁篇，晝出雕盤大官膳。會應憐爾居素約，可即長年守貧賤。
戲贈姚侍御:繁霜曉幕鳴柏烏，待子獸炭然金爐。重門啟鎖紫髯胡。新披驄馬隴西駒，頭戴獬豸急晨趨。明光殿前見天子，今日應彈佞幸夫。
餘杭醉歌贈吳山人:曉幕紅襟燕，春城白項烏。只來梁上語，不向府中趨。城頭坎坎鼓聲曙，滿庭新種櫻桃樹。桃花昨夜撩亂開，當軒發色映樓台。十千兌得餘杭酒，二月春城長命杯。酒後留君待明月，還將明月送君回。
京中守歲:守歲多然燭，通宵莫掩扉。客愁當暗滿，春色向明歸。玉鬥巡初匝，銀河落漸微。開正獻歲酒，千里間庭闈。
渡揚子江:桂楫中流望，空波兩畔明。林開揚子驛，山出潤州城。海盡邊陰靜，江寒朔吹生。更聞風葉下，淅瀝度秋聲。
長寧公主舊山池:平陽舊池館，寂寞使人愁。座捲流黃簟，簾垂白玉鉤。庭閑花自落，門閉水空流。追想吹簫處，應隨仙鶴游。
剡谿館聞笛:夜久聞羌笛，寥寥虛客堂。山空響不散，谿靜曲宜長。草木生邊氣，城池泛夕涼。虛然異風出，仿佛宿平陽。
越裳貢白雉一作孫昌胤詩:聖哲承休運，伊夔列上臺。覃恩丹徼遠，入貢素翚來。北闕欣初見，南枝顧未回。斂容殘雪凈，矯翼片雲開。馴擾將無懼，翻飛幸不猜。甘從上林里，飲啄自徘徊。
江南曲五首:長乾斜路北，近浦是兒家。有意來相訪，明朝出浣紗。發向橫塘口，船開值急流。知郎舊時意，且請攏船頭。昨暝逗南陵，風聲波浪阻。入浦不逢人，歸家誰信汝。未曉已成妝，乘潮去茫茫。因從京口渡，使報邵陵王。始下芙蓉樓，言發琅琊岸。急為打船開，惡許傍人見。
句:窮花常閉戶，秋城聞搗衣。樹回早秋色，川長遲落暉。
石橋琪樹:山上天將近，人間路漸遙。誰當雲里見，知欲渡仙橋。
句:整巾千嶂聳，曳履百泉鳴。
奉和扈從溫泉宮承恩賜浴:天行雲從指驪宮，浴日餘波錫詔同。彩殿氤氳擁香溜，紗窗宛轉閉和風。來將蘭氣沖皇澤，去引星文捧碧空。自憐遇坎便能止，願托仙槎路未通。
同家兄題渭南王公別業:好閑知在家，退跡何必深。不出人境外，蕭條江海心。軒車自來往，空名對清陰。川涘將釣玉，鄉亭期散金。素暉射流瀨，翠色綿森林。曾為詩書癖，寧惟耕稼任。吾兄許微尚，枉道來相尋。朝慶老萊服，夕閑安道琴。文章遙頌美，寤寐增所欽。既鬱蒼生望，明時豈陸沉。
登福先寺上方然公禪室:名都標佛剎，梵構臨河乾。舉目上方峻，森森青翠攢。步登諸劫盡，忽造浮雲端。當暑敞扃闥，卻嫌絺綌寒。禪房最高頂，靜者殊閑安。疏雨向空城，數峰簾外盤。午鐘振衣坐，招我同一餐。真味雜飴露，眾香唯茝蘭。晚來恣偃俯，茶果仍留歡。
陝中作:西別秦關近，東行陝服長。川原餘讓畔，歌吹憶遺棠。河水流城下，山雲起路傍。更憐棲泊處，池館繞林篁。
洛陽客舍逢祖詠留宴:綿綿鐘漏洛陽城，客舍貧居絕送迎。逢君貰酒因成醉，醉後焉知世上情。
贈張敬微:大河東北望桃林，雜樹冥冥結翠陰。不知君作神仙尉，特訝行來雲霧深。
江風行一作長乾行:婿貧如珠玉，婿富如埃塵。貧時不忘舊，富日多寵新。妾本富家女，與君為偶匹。惠好一何深，中門不曾出。妾有繡衣裳，葳蕤金縷光。念君貧且賤，易此從遠方。遠方三千里，思君心未已。日暮情更來，空望去時水。孟夏麥始秀，江上多南風。商賈歸欲盡，君今尚巴東。巴東有巫山，窈窕神女顏。常恐游此方，果然不知還。
襄陽行:玉盤轉明珠，君心無定準。昨見襄陽客，剩說襄陽好無盡。襄漢水，峴山垂，漢水東流風北吹。只言一世長嬌寵，那悟今朝見別離。君渡清羌渚，知人獨不語，妾見鳥棲林，憶君相思深。莫作雲間鴻，離聲顧儔侶。尚如匣中劍，分形會同處。是君婦，識君情，怨君恨君為此行。下床一宿不可保，況乃萬里襄陽城。襄陽傳近大堤北，君到襄陽莫回惑。大堤諸女兒，憐錢不憐德。
採蓮詞:朝出沙頭日正紅，晚來雲起半江中。賴逢鄰女曾相識，並著蓮舟不畏風。
江南行:茨菰葉爛別西灣，蓮子花開猶未還。妾夢不離江水上，人傳郎在鳳凰山。
長乾行一作李白詩，一作李益詩:憶昔深閨里，煙塵不曾識。嫁與長乾人，沙頭候風色。五月南風興，思君下巴陵。八月西風起，想君發揚子。去來悲如何，見少離別多。湘潭幾日到，妾夢越風波。昨夜狂風度，吹折江頭樹。淼淼暗無邊，行人在何處。北客真三公，朱衣滿江中。薄暮來投宿，數朝不肯東。好乘浮雲驄，佳期蘭渚東。鴛鴦綠浦上，翡翠錦屏中。自憐十五餘，顏色桃花紅。那作商人婦，愁水復愁風。
句:寒林苞晚橘，風絮露垂楊。
游棲霞寺:躋險入幽林，翠微含竹殿。泉聲無休歇，山色時隱見。潮來雜風雨，梅落成霜霰。一從方外游，頓覺塵心變。
絕句:茫茫煙水上，日暮陰雲飛。孤坐正愁緒，湖南誰搗衣。
潘司馬別業:門對青山近，汀牽綠草長。寒深包晚橘，風緊落垂楊。湖畔聞漁唱，天邊數雁行。蕭然有高士，清思滿書堂。
送潘三入京:故人嗟此別，相送出煙坰。柳色分官路，荷香入水亭。離歌未盡曲，酌酒共忘形。把手河橋上，孤山日暮青。
臨川山行:朝見青山雪，暮見青山雲。雲山無斷絕，秋思日紛紛。
清谿館作:指途清谿里，左右唯深林。雲蔽望鄉處，雨愁為客心。遇人多物役，聽鳥時幽音。何必滄浪水，庶茲浣塵襟。
句:清清江潭樹，日夕增所思。
塞上:萬里隤城在，三邊虜氣衰。沙填孤嶂角，燒斷故關碑。馬色經寒慘，雕聲帶晚悲。將軍正閑暇，留客換歌辭。
送友人下第歸省一作劉得仁詩:君此卜行日，高堂應夢歸。莫將和氏淚，滴著老萊衣。岳雨連河細，田禽出麥飛。到家調膳後，吟好送斜暉。
送杜士瞻楚州覲省:風流與才思，俱似晉時人。淮月歸心促，江花入興新。雲深滄海暮，柳暗白門春。共道官猶小，憐君孝養親。
友人山亭:故人雖薄宦，往往涉清溪。鑿牖對山月，褰裳拂澗霓。游魚逆水上，宿鳥向風棲。一見桃花發，能令秦漢迷。
春晚山行:寂歷青山晚，山行趣不稀。野花成子落，江燕引雛飛。暗草薰苔徑，晴楊掃石磯。俗人猶語此，餘亦轉忘歸。
寄張徵古:寂歷遠山意，微冥半空碧。綠蘿無冬春，彩雲竟朝夕。張子海內奇，久為岩中客。聖君當夢想，安得老松石。
閨怨二首:雁盡書難寄，愁多夢不成。願隨孤月影，流照伏波營。隴底嗟長別，流襟一動君。何言幽咽所，更作死生分。
寄天台司馬道士:河洲花艷爚，庭樹光彩蒨。白雲天台山，可思不可見。
句:思酸寒雁斷，淅瀝秋樹空。漁陽燕舊都，美女花不如。
詠黃鶯一作鄭愔詩，又作鄭縉:欲囀聲猶澀，將飛羽未調。高風不借便，何處得遷喬。
失題:漢家輕壯士，無狀殺彭王。一遇風塵起，令誰守四方。
句:殘花與露落，墜葉隨風翻。日側南澗幽，風凝北林暮。
折楊柳:大道連國門，東西種楊柳。葳蕤君不見，裊娜垂來久。緣枝棲暝禽，雄去雌獨吟。餘花怨春盡，微月起秋陰。坐望窗中蝶，起攀枝上葉。好風吹長條，婀娜何如妾。妾見柳園新，高樓四五春。莫吹胡塞曲，愁殺隴頭人。
南州行:搖艇至南國，國門連大江。中洲西邊岸，數步一垂楊。金釧越溪女，羅衣胡粉香。織縑春捲幔，採蕨暝提筐。弄瑟嬌垂幌，迎人笑下堂。河頭浣衣處，無數紫鴛鴦。
人日剪彩:閨婦持刀坐，自憐裁剪新。葉催情綴色，花寄手成春。帖燕留妝戶，黏雞待餉人。擎來問夫婿，何處不如真。
南中感懷:南路蹉跎客未回，常嗟物候暗相催。四時不變江頭草，十月先開嶺上梅。
句:巧裁蟬鬢畏風吹，盡作蛾眉恐人妒。。
和戶部楊員外伯成寓直:落日彌綸地，公才畫省郎。詞驚起草筆，坐引護衣香。雙闕天河近，千門夕漏長。遙知臺上宿，不獨有文強。
同望幸新亭賜錢公宴:感夢通玄化，覃恩降紫宸。賜錢開漢府，分帛醉堯人。地隔朝宗慶，亭臨卜洛新。行看廣雲雨，二月次東巡。
奉和聖制從蓬萊向興慶閣道中留春雨中春望之作應制:別館春還淑氣催，三宮路轉鳳凰台。雲飛北闕輕陰散，雨歇南山積翠來。御柳遙隨天仗發，林花不待曉風開。已知聖澤深無限，更喜年芳入睿才。
銅雀妓:西陵望何及，弦管徒在茲。誰言死者樂，但令生者悲。丈夫有餘志，兒女焉足私。擾擾多俗情，投跡互相師。直節豈感激，荒淫乃凄其。潁水有許由，西山有伯夷。頌聲何寥寥，唯聞銅雀詩。君舉良未易，永為後代嗤。
詠雲:彩雲驚歲晚，繚繞孤山頭。散作五般色，凝為一段愁。影雖沉澗底，形在天際游。風動必飛去，不應長此留。
登歷下古城員外孫新亭:吾宗固神秀，體物寫謀長。形制開古跡，曾冰延樂方。太山雄地理，巨壑眇雲莊。高興汩煩促，永懷清典常。含弘知四大，出入見三光。負郭喜粳稻，安時歌吉祥。
奉和初春幸太平公主南莊應制:傳聞銀漢支機石，復見金輿出紫微。織女橋邊烏鵲起，仙人樓上鳳凰飛。流風入座飄歌扇，瀑水侵階濺舞衣。今日還同犯牛鬥，乘槎共逐海潮歸。
奉使登終南山:常愛南山游，因而盡原隰。數朝至林嶺，百仞登嵬岌。石壯馬徑窮，苔色步緣入。物奇春狀改，氣遠天香集。虛洞策杖鳴，低雲拂衣濕。倚岩見廬舍，入戶欣拜揖。問性矜勤勞，示心教澄習。玉英時共飯，芝草為餘拾。境絕人不行，潭深鳥空立。一乘從此授，九轉兼是給。辭處若輕飛，憩來唯吐吸。閑襟超已勝，迴路倏而及。煙色松上深，水流山下急。漸平逢車騎，向晚睨城邑。峰在野趣繁，塵飄宦情澀。辛苦久為吏，勞生何妄執。日暮懷此山，悠然賦斯什。
晚夏馬嵬卿叔池亭即事寄京都一二知己:忝職畿甸淹，濫陪時俊後。才輕策疲劣，勢薄常驅走。牽役勞風塵，秉心在岩藪。宗賢開別業，形勝代希偶。竹繞清渭濱，泉流白渠口。逡巡期賞會，揮忽變星鬥。逮此乘務閑，因而訪幽叟。入來殊景物，行復洗紛垢。林靜秋色多，潭深月光厚。盛香蓮近拆，新味瓜初剖。滯拙懷隱淪，書之寄良友。
麗正殿賜宴同勒天前煙年四韻應制:金殿忝陪賢，瓊羞忽降天。鼎羅仙掖里，觴拜瑣闈前。院逼青霄路，廚和紫禁煙。酒酣空忭舞，何以答昌年。
奉和賀監林月清酌:華月當秋滿，朝英假興同。凈林新霽入，規院小涼通。碎影行筵里，搖花落酒中。消宵凝爽意，並此助文雄。
次北固山下:客路青山外，行舟綠水前。潮平兩岸闊，風正一帆懸。海日生殘夜，江春入舊年。鄉書何處達，歸雁洛陽邊。
觀搊箏一作祖詠詩:虛室有秦箏，箏新月復清。弦多弄委曲，柱促語分明。曉怨凝繁手，春嬌入曼聲。近來唯此樂，傳得美人情。
晚春詣蘇州敬贈武員外:蘇台憶季常，飛棹歷江鄉。持此功曹掾，初離華省郎。貴門生禮樂，明代秉文章。嘉郡位先進，鴻儒名重揚。爰從姻婭貶，豈失忠信防。萬里行驥足，十年暌鳳翔。回遷翊元聖，入拜佇惟良。別業對南浦，群書滿北堂。意深投轄盛，才重接筵光。陋學叨鉛簡，弱齡許翰場。神馳勞舊國，顏展別殊方。際曉雜氛散，殘春眾物芳。煙和疏樹滿，雨續小谿長。旅拙感成慰，通賢顧不忘。從來琴曲罷，開匣為君張。
秋夜寓直即事懷贈蕭令公裴侍郎兼通簡南省諸友人:聖主萬年興，賢臣數載升。古靈傳岳秀，巨集量稟川澄。畿甸舉長策，風霜秉直繩。出車遙俗震，登閣滿朝稱。賦簡流亡輯，農安政理憑。還家新長幼，巡壟舊溝塍。忠梗大勛立，寰瀛墮業懲。焚香兼御史，懸鏡委中丞。旟隼當朝立，台驄發郡乘。司徒漢家重，國典潁川徵。雲路俄平入，台階忽上凌。秉鈞調造化，宣綍慰黎烝。金省方秋作，瑤軒直夜憑。中書贈陳準，右相簡王陵。三傑賢更穆，百僚歡且兢。搖懷及賓友，計曲辨淄澠。閶闔暝陰散，鉤陳爽氣凝。月深宮樹轉，河近禁樓冰。卑吏夙驅策，微涓效鬥升。望麾宵繼火，書板曙懷蒸。彼此雖流盼，規模轉服膺。惠將霄漢隔，勞或歲時矜。位重恩寧濫，才輕懾不勝。林巒甘獨往，疵賤苦相仍。敢忘銜花雀，思同附驥蠅。平生逐鳥雀，何日嗣蒼鷹。
哭補闕亡友綦毋學士:明代資多士，儒林得異才。書從金殿出，人向玉墀來。詞學張平子，風儀褚彥回。崇儀希上德，近侍接元台。曩契心期早，今游宴賞陪。屢遷君擢桂，分尉我從梅。忽遇乘軺客，雲傾構廈材。泣為洹水化，嘆作泰山頹。冀善初將慰，尋言半始猜。位聯情易感，交密痛難裁。遠日寒旌暗，長風古輓哀。寰中無舊業，行處有新苔。反哭魂猶寄，終喪子尚孩。葬田門吏給，墳木路人栽。遽泄悲成往，俄傳寵令回。玄經貽石室，朱紱耀泉台。地古春長閉，天明夜不開。登山一臨哭，揮淚滿蒿萊。
閏月七日織女:耿耿曙河微，神仙此夜稀。今年七月閏，應得兩回歸。
句:月華照杵空隨妾，風響傳砧不到君。
應詔賦得除夜一作王諲詩:今歲今宵盡，明年明日催。寒隨一夜去，春逐五更來。氣色空中改，容顏暗裡回。風光人不覺，已著後園梅。
汴堤柳一本作題河邊枯柳:隋家天子憶揚州，厭坐深宮傍海游。穿地鑿山開御路，鳴笳疊鼓泛清流。流從鞏北分河口，直到淮南種官柳。功成力盡人旋亡，代謝年移樹空有。當時彩女侍君王，繡帳旌門對柳行。青葉交垂連幔色，白花飛度染衣香。今日摧殘何用道，數里曾無一枝好。驛騎徵帆損更多，山精野魅藏應老。涼風八月露為霜，日夜孤舟入帝鄉。河畔時時聞木落，客中無不淚沾裳。
夜光篇:游人夜到汝陽間，夜色冥濛不解顏。誰家暗起寒山燒，因此明中得見山。山頭山下須臾滿，歷險緣深無暫斷。焦聲散著群樹鳴，炎氣傍林一川暖。是時西北多海風，吹上連天光更雄。濁煙熏月黑，高艷爇雲紅。初謂煉丹仙竈里，還疑鑄劍神谿中。劃為飛電來照物，乍作流星並上空。西山無草光已滅，東頂熒熒猶未絕。沸湯空谷數道水，融蓋陰崖幾年雪。兩京貧病若為居，四壁皆成鑿照餘。未得貴游同秉燭，唯將半影借披書。
古木卧平沙:古木卧平沙，摧殘歲月賒。有根橫水石，無葉拂煙霞。春至苔為葉，冬來雪作花。不逢星漢使，誰辨是靈槎。
淮南寄舍弟:昔予從不調，經歲旅淮源。念爾長相失，何時返故園。寄書迷處所，分袂隔涼溫。遠道俱為客，他鄉共在原。歸情春伴雁，愁泣夜隨猿。愧見高堂上，朝朝獨倚門。
春江花月夜二首:林花發岸口，氣色動江新。此夜江中月，流光花上春。分明石潭裡，宜照浣紗人。交甫憐瑤珮，仙妃難重期。沉沉綠江晚，惆悵碧雲姿。初逢花上月，言是弄珠時。
雲陽驛陪崔使君邵道士夜宴:一尉東南遠，誰知此夜歡。諸侯傾皂蓋，仙客整黃冠。染翰燈花滿，飛觴雲氣寒。欣承國士遇，更借美人看。
除夜樂城逢孟浩然:遠客襄陽郡，來過海岸家。樽開柏葉酒，燈發九枝花。妙曲逢盧女，高才得孟嘉。東山行樂意，非是競繁華。
送蘇倩游天台:靈異尋滄海，笙歌訪翠微。江鷗迎共狎，雲鶴待將飛。琪樹嘗仙果，瓊樓試羽衣。遙知神女問，獨怪阮郎歸。
泛永嘉江日暮回舟:無雲天欲暮，輕鷁大江清。歸路煙中遠，回舟月上行。傍潭窺竹暗，出嶼見沙明。更值微風起，乘流絲管聲。
永嘉即事寄贛縣袁少府瓘:山繞樓台出，谿通里閈斜。曾為謝客郡，多有逐臣家。海氣朝成雨，江天晚作霞。題書報賈誼，此濕似長沙。
樂城歲日贈孟浩然一作王維詩:土地窮甌越，風光肇建寅。插桃銷瘴癘，移竹近階墀。半是吳風俗，仍為楚歲時。更逢習鑿齒，言在漢川湄。
永嘉作:拙宦從江左，投荒更海邊。山將孤嶼近，水共惡谿連。地濕梅多雨，潭蒸竹起煙。未應悲晚發，炎瘴苦華年。
送孟八浩然歸襄陽二首下篇一作王維詩:東越相逢地，西亭送別津。風潮看解纜，雲海去愁人。鄉在桃林岸，山連楓樹春。因懷故園意，歸與孟家鄰。杜門不欲出，久與世情疏。以此為長策，勸君歸舊廬。醉歌田舍酒，笑讀古人書。好是一生事，無勞獻子虛。
貶樂城尉日作:竄謫邊窮海，川原近惡谿。有時聞虎嘯，無夜不猿啼。地暖花長發，岩高日易低。故鄉可憶處，遙指鬥牛西。
自樂城赴永嘉枉路泛白湖寄松陽李少府:西行礙淺石，北轉入谿橋。樹色煙輕重，湖光風動搖。百花亂飛雪，萬嶺疊青霄。猿掛臨潭筱，鷗迎出浦橈。惟應賞心客，茲路不言遙。
九日陪潤州邵使君登北固山:五馬向西椒，重陽坐麗譙。徐州帶綠水，楚國在青霄。張幕連江樹，開筵接海潮。凌雲詞客語，回雪舞人嬌。梅福慚仙吏，羊公賞下僚。新豐酒舊美，況是菊花朝。
璧池望秋月:涼夜窺清沼，池空水月秋。滿輪沉玉鏡，半魄落銀鉤。蟾影搖輕浪，菱花渡淺流。漏移光漸潔，雲斂色偏浮。似璧悲三獻，疑珠怯再投。能持千里意，來照楚鄉愁。
長安早春一作孟浩然詩:開國維東井，城池起北辰。咸歌太平日，共樂建寅春。雪盡黃山樹，冰開黑水津。草迎金埒馬，花伴玉樓人。鴻漸看無數，鶯歌聽欲頻。何當桂枝擢，還及柳條新。
贈司勛蕭郎中:作相開黃閣，為郎奏赤墀。君臣道合體，父子貴同時。國以推賢答，家無內舉疑。鳳池真水鏡，蘭省得華滋。未睹風流日，先聞新賦詩。江山清謝脁，花木媚丘遲。吏部來何暮，王言念在茲。丹青無不可，霖雨亦相期。昔我投荒處，孤煙望島夷。群鷗終日狎，落葉數年悲。漁父留歌詠，江妃入興詞。今將獻知己，相感勿吾欺。
巫山:巫嶺岧嶢天際重，佳期宿昔願相從。朝雲暮雨連天暗，神女知來第幾峰。
除日:臘月今知晦，流年此夕除。拾樵供歲火，帖牖作春書。柳覺東風至，花疑小雪餘。忽逢雙鯉贈，言是上冰魚。
清溪泛舟:旅人倚徵棹，薄暮起勞歌。笑攬清溪月，清輝不厭多。
桃花溪:隱隱飛橋隔野煙，石磯西畔問漁船。桃花盡日隨流水，洞在清溪何處邊。
山行留客:山光物態弄春輝，莫為輕陰便擬歸。縱使晴明無雨色，入雲深處亦沾衣。
春游值雨:欲尋軒檻列清尊，江上煙雲向晚昏。須倩東風吹散雨，明朝卻待入華園。
春草:春草青青萬里餘，邊城落日見離居。情知海上三年別，不寄雲間一紙書。
柳:濯濯煙條拂地垂，城邊樓畔結春思。請君細看風流意，未減靈和殿里時。
南山一作賀朝清詩:湖北雨初晴，湖南山盡見。岩岩石帆影，如得海風便。仙穴茅山峰，彩雲時一見。邀君共探此，異籙殘幾捲。
孤興:晴日暖珠箔，夭桃色正新。紅粉青鏡中，娟娟可憐嚬。君子在遐險，蕙心誰見珍。羅幕空掩晝，玉顏靜移春。江瑟語幽獨，再三情未申。黃鵠千里翅，芳音遲所因。
從軍行:朔胡乘月寇邊城，軍書插羽刺中京。天子金壇拜飛將，單於玉塞振佳兵。騎射先鳴推任俠，龍韜決勝佇時英。聞有河湟客，愔愔理帷帟。常山啟霸圖，汜水先天策，銜珠浴鐵向桑乾，釁旗膏劍指烏丸。鳴雞已報關山曉，來雁遙傳沙塞寒。直為甘心從苦節，隴頭流水鳴嗚咽。邊樹蕭蕭不覺春，天山漠漠長飛雪。魚麗陣接塞雲平，雁翼營通海月明。始看晉幕飛鵝入，旋聞齊壘啼烏聲。自從一戍燕支山，春光幾度晉陽關。金河未轉青絲騎，玉箸應啼紅粉顏。鴻歸燕相續，池邊芳草綠。已見氛清細柳營，莫更春歌落梅曲。烽沉竈減靜邊亭，海晏山空肅已寧。行望鳳京旋凱捷，重來麟閣畫丹青。
賦得游人久不歸一作劉孝孫詩，又作賀朝清:鄉關眇天末，引領悵懷歸。羈旅久淫滯，物色屢芳菲。稍覺出意盡，行看蓬鬢稀。如何千裡外，佇立沾裳衣。
宿香山閣一作賈彥璋詩:暝上春山閣，梯雲宿半空。軒窗閉潮海，枕席拂煙虹。朱網防棲鴿，紗燈護夕蟲。一聞雞唱曉，已見日曈曈。
贈酒店胡姬:胡姬春酒店，弦管夜鏘鏘。紅口羽毛鋪新月，貂裘坐薄霜。玉盤初鱠鯉，金鼎正烹羊。上客無勞散，聽歌樂世娘。
賦得春鶯送友人二首一作劉孝孫詩後四句在前作一首:翅掩飛鶯舞，啼惱婕妤悲。料取金閨意，因君問所思。流鶯拂繡羽，二月上林期。待雪銷金禁，銜花向玉墀。
三日綠潭篇:春潭滉漾接隋宮，宮闕連延潭水東。蘋苔嫩色涵波綠，桃李新花照底紅。垂菱布藻如妝鏡，麗日晴天相照映。素影沉沉對蝶飛，金沙礫礫窺魚泳。佳人祓禊賞韻年，傾國傾城並可憐。拾翠總來芳樹下，踏青爭繞綠潭邊。公子王孫恣游玩，沙陽水曲情無厭。禽浮似挹羽觴杯，鱗躍疑投水心劍。金鞍玉勒騁輕肥，落絮紅塵擁路飛。綠水殘霞催席散，畫樓初月待人歸。
仗劍行:昨夜星官動紫微，今年天子用武威。登車一呼風雷動，遙震陰山撼巍巍。胡驕子，當見旄頭蝕應死。願騎單馬仗天威，挼取長繩縛虜歸。仗劍遙叱路傍子，匈奴頭血濺君衣。
贈別江頭:東南飛鳥處，言是故鄉天。江上風花晚，君行定幾千。計程頻破月，數別屢開年。明歲潯陽水，相思寄採蓮。
送陳七還廣陵:風流誰代子，雖有舊無雙。歡酒言相送，愁弦意不降。落花馥河道，垂楊拂水窗。海潮與春夢，朝夕廣陵江。
游春:海岳三峰古，春皇二月寒。綠潭漁子釣，紅樹美人攀。弱蔓環沙嶼，飛花點石關。溪山游未厭，琴酌弄晴灣。
游宣州琴溪同武平一作:靈溪非人跡，仙意素所秉。鱗嶺森翠微，澄潭照秋景。
春江花月夜:春江潮水連海平，海上明月共潮生。灧灧隨波千萬里，何處春江無月明。江流宛轉繞芳甸，月照花林皆似霰。空里流霜不覺飛，汀上白沙看不見。江天一色無纖塵，皎皎空中孤月輪。江畔何人初見月，江月何年初照人。人生代代無窮已，江月年年只相似。不知江月待何人，但見長江送流水。白雲一片去悠悠，青楓浦上不勝愁。誰家今夜扁舟子，何處相思明月樓。可憐樓上月裴回，應照離人妝鏡台。玉戶簾中捲不去，搗衣砧上拂還來。此時相望不相聞，願逐月華流照君。鴻雁長飛光不度，魚龍潛躍水成文。昨夜閑潭夢落花，可憐春半不還家。江水流春去欲盡，江潭落月復西斜。斜月沉沉藏海霧，碣石瀟湘無限路。不知乘月幾人歸，落月搖情滿江樹。
代答閨夢還:關塞年華早，樓台別望違。試衫著暖氣，開鏡覓春暉。燕入窺羅幕，蜂來上畫衣。情催桃李艷，心寄管弦飛。妝洗朝相待，風花暝不歸。夢魂何處入，寂寂掩重扉。
洪州客舍寄柳博士芳:去年燕巢主人屋，今年花發路傍枝。年年為客不到舍，舊國存亡那得知。胡塵一起亂天下，何處春風無別離。
晚秋贈張折沖此公事制舉:都尉今無事，時清但閉關。夜霜戎馬瘦，秋草射堂閑。位以穿楊得，名因折桂還。馮唐真不遇，嘆息鬢毛斑。
和左司張員外自洛使入京中路先赴長安逢立春日…諸公:拜郎登省闥，奉使馳車乘。遙瞻使者星，便是郎官應。台妙時相許，皇華德彌稱。二陝聽風謠，三秦望形勝。此中暌益友，是日多詩興。寒盡歲陰催，春歸物華證。
和登會稽山:稽山碧湖上，勢入東溟盡。煙景晝清明，九峰爭隱嶙。望中厭朱紱，俗內探玄牝。野老聽鳴騶，山童擁行軫。仙花寒未落，古蔓柔堪引。竹澗入山多，松崖向天近。雲從海天去，日就江村隕。能賦丘嘗聞，和歌參不敏。冥搜信沖漠，多士期標準。願奉濯纓心，長謠反招隱。
送楊法曹按括州:東海天台山，南方縉雲驛。溪澄問人隱，岩險煩登陟。潭壑隨星使，軒車繞春色。儻尋琪樹人，為報長相憶。
葛山潭:圓潭寫流月，晴明涵萬象。仙翁何時還，綠水空蕩漾。涼哉草木腓，白露沾人衣。猶醉空山裡，時聞笙鶴飛。
丹陽行:丹陽古郡洞庭陰，落日扁舟此路尋。傳是東南舊都處，金陵中斷碧江深。在昔風塵起，京都亂如燬。雙闕戎虜間，千門戰場里。傳聞一馬化為龍，南渡衣冠亦願從。石頭橫帝里，京口拒戎鋒。青楓林下回天蹕，杜若洲前轉國容。都門不見河陽樹，輦道唯聞建業鐘。中原悠悠幾千里，欲掃欃槍未雲已。英雄傾奪何紛然，一盛一衰如逝川。可憐宮觀重江里，金鏡相傳三百年。自從龍見聖人出，六合車書混為一。昔年王氣今何在，並向長安就堯日。荊榛古木閉荒阡，共道繁華不復全。赤縣唯餘江樹月，黃圖半入海人煙。暮來山水登臨遍，覽古愁吟淚如霰。唯有空城多白雲，春風淡蕩無人見。
山陰縣西樓:都邑西樓芳樹間，逶迤霽色繞江山。山月夜從公署出，江雲晚對訟庭還。誰知春色朝朝好，二月飛花滿江草。一見湖邊楊柳風，遙憶青青洛陽道。
夜宿浙江:扁舟夜入江潭泊，露白風高氣蕭索。富春渚上潮未還，天姥岑邊月初落。煙水茫茫多苦辛，更聞江上越人吟。洛陽城闕何時見，西北浮雲朝暝深。
春日留別:春路逶迤花柳前，孤舟晚泊就人煙。東山白雲不可見，西陵江月夜娟娟。春江夜盡潮聲度，徵帆遙從此中去。越國山川看漸無，可憐愁思江南樹。
奉和四月三日上陽水窗賜宴應制得春字:今日逢初夏，歡游續舊旬。氣和先作雨，恩厚別成春。鳳吹臨清洛，龍輿下紫宸。此中歌在藻，還見躍潛鱗。
奉和登會昌山應制:岩磴列雲旗，吾君訪道時。乾行萬物睹，日馭六龍遲。望遠回天顧，登高動睿詞。願因山作壽，長保會昌期。
正月十五日夜應制一作沈佺期詩:洛城三五夜，天子萬年春。彩仗移雙闕，瓊筵會九賓。舞成蒼頡字，燈作法王輪。不覺東方日，遙垂御藻新。
奉和御制登鴛鴦樓即目應制:玉輦下離宮，瓊樓上半空。方巡五年狩，更闢四門聰。井邑觀秦野，山河念禹功。停鑾留睿作，軒檻起南風。
進船泛洛水應制一作薛昚惑詩:禁園紆睿覽，仙棹葉時游。洛北風花樹，江南彩畫舟。芳生蘭蕙草，春入鳳凰樓。興盡離宮暮，煙光起夕流。
和常州崔使君寒食夜:聞道清明近，春庭向夕闌。行游晝不厭，風物夜宜看。鬥柄更初轉，梅香暗裡殘。無勞秉華燭，清月在南端。
和韋兄春日南亭宴兄弟兄在京:台閣升高位，園林隔舊鄉。忽聞歌棣萼，還比報瓊芳。門向宜春近，郊連御宿長。德星常有會，相望在文昌。
奉和崔司馬游雲門寺:系馬清溪樹，禪門春氣濃。香台花下出，講坐竹間逢。覺路山童引，經行谷鳥從。更言窮寂滅，回策上南峰。
酬萬八賀九雲門下歸溪中作:晚從靈境出，林壑曙雲飛。稍覺清溪盡，回瞻畫剎微。獨園餘興在，孤棹宿心違。更憶登攀處，天香滿袖歸。
春初送呂補闕往西嶽勒碑得雲字:刻石記天文，朝推穀子雲。篋中緘聖札，岩下揖神君。語別梅初艷，為期草欲薰。往來春不盡，離思莫氛氳。
送越州裴參軍充使入京:日落川徑寒，離心苦未安。客愁西向盡，鄉夢北歸難。霜果林中變，秋花水上殘。明朝渡江後，雲物向南看。
送周判官往台州:吾宗長作賦，登陸訪天台。星使行看入，雲仙意轉催。飲冰攀璀璨，驅傳歷莓苔。日暮東郊別，真情去不回。
送魏騎曹充宇文侍御判官分按山南:雲雨陽台路，光華驛騎巡。勸農開夢土，恤隱惠荊人。樓迥吟黃鶴，江長望白蘋。觀風布明詔，更是漢南春。
送蘇郎中綰出佐荊州:神仙久留滯，清切佇飛翻。忽佐南方牧，何時西掖垣。高車自蘭省，便道出荊門。不見河梁別，空銷郢路魂。
冬末送魏起居赴京:大名將起魏，良史更逢遷。驛騎朝丹闕，關亭望紫煙。西京春色近，東觀物華偏。早赴王正月，揮毫記首年。
送李補闕攝御史充河西節度判官:昔年叨補袞，邊地亦埋輪。官序慚先達，才名畏後人。西戎雖獻款，上策恥和親。早赴前軍幕，長清外域塵。
送趙評事攝御史監軍嶺南:議獄持邦典，臨戎假憲威。風從閶闔去，霜入洞庭飛。篁竹迎金鼓，樓船引繡衣。明年拜真月，南鬥使星歸。
送靳十五侍御使蜀:天使出霜台，行人擇吏才。傳車春色送，離興夕陽催。驛繞巴江轉，關迎劍道開。西南一何幸，前後二龍來。
送李給事歸徐州覲省:列位登青瑣，還鄉復彩衣。共言晨省日，便是晝游歸。春水經梁宋，晴山入海沂。莫愁東路遠，四牡正騑騑。
送杜侍御赴上都:避馬臺中貴，登車嶺外遙。還因貢賦禮，來謁大明朝。地入商山路，鄉連渭水橋。承恩返南越，尊酒重相邀。
送張環攝御史監南選:漢使得張綱，威名攝遠方。恩沾柱下史，榮比選曹郎。江帶黔中闊，山連峽水長。莫愁炎暑地，秋至有嚴霜。
宴越府陳法曹西亭:公府西岩下，紅亭間白雲。雪梅初度臘，煙竹稍迎曛。水木涵澄景，簾櫳引霽氛。江南歸思逼，春雁不堪聞。
同邢判官尋龍湍觀歸湖中:星使下仙京，雲湖喜晝晴。更從探穴處，還作棹歌行。絲管荷風入，簾帷竹氣清。莫愁歸路遠，水月夜虛明。
尋龍湍:仙穴尋遺跡，輕舟愛水鄉。溪流一曲盡，山路九峰長。漁父歌金洞，江妃舞翠房。遙憐葛仙宅，真氣共微茫。
宿雲門寺閣:香閣東山下，煙花象外幽。懸燈千嶂夕，捲幔五湖秋。畫壁餘鴻雁，紗窗宿鬥牛。更疑天路近，夢與白雲游。
揚子江樓:揚子何年邑，雄圖作楚關。江連二妃渚，雲近八公山。驛道青楓外，人煙綠嶼間。晚來潮正滿，數處落帆還。
淮陰夜宿二首:水國南無畔，扁舟北未期。鄉情淮上失，歸夢郢中疑。木落知寒近，山長見日遲。客行心緒亂，不及洛陽時。永夕卧煙塘，蕭條天一方。秋風淮水落，寒夜楚歌長。宿莽非中土，鱸魚豈我鄉。孤舟行已倦，南越尚茫茫。
下京口埭夜行:孤帆度綠氛，寒浦落紅曛。江樹朝來出，吳歌夜漸聞。南溟接潮水，北鬥近鄉雲。行役從茲去，歸情入雁群。
山行遇雨:驟雨晝氤氳，空天望不分。暗山唯覺電，窮海但生雲。涉澗猜行潦，緣崖畏宿氛。夜來江月霽，棹唱此中聞。
夜到潤州:夜入丹陽郡，天高氣象秋。海隅雲漢轉，江畔火星流。城郭傳金柝，閭閻閉綠洲。客行凡幾夜，新月再如鉤。
和常州崔使君詠後庭梅二首:聞唱梅花落，江南春意深。更傳千裡外，來入越人吟。弱乾紅妝倚，繁香翠羽尋。庭中自公日，歌舞向芳陰。梅院重門掩，遙遙歌吹邊。庭深人不見，春至曲能傳。花落彈棋處，香來薦枕前。使君停五馬，行樂此中偏。
同和詠樓前海石榴二首:客自新亭郡，朝來數物華。傳君妓樓好，初落海榴花。露色珠簾映，香風粉壁遮。更宜林下雨，日晚逐行車。海上移珍木，樓前詠所思。遙聞下車日，正在落花時。舊綠香行蓋，新紅灑步綦。從來寒不易，終見久逾滋。
故右丞相贈太師燕文貞公輓詞二首:海內文章伯，朝端禮樂英。一言興寶運，三入濟群生。命與才相偶，年將位不並。台星忽已坼，流慟軫皇情。甲第三重戟，高門四列侯。已成冠蓋里，更有鳳凰樓。人世方為樂，生涯遽若休。空餘掌綸地，傳慶百千秋。
故陳州刺史贈兵部尚書韋公輓詞:奕葉金章貴，連枝鼎位尊。台庭為鳳穴，相府是鴒原。世閱空悲命，泉幽不返魂。惟餘漢臣史，繼術贊韋門。
故程將軍妻南陽郡夫人樊氏輓歌:德配程休甫，名高魯季薑。寵榮蒼玉珮，宴夢鬱金堂。白日期偕老，幽泉忽悼亡。國風猶在詠，江漢近南陽。
和上巳連寒食有懷京洛:天津御柳碧遙遙，軒騎相從半下朝。行樂光輝寒食借，太平歌舞晚春饒。紅妝樓下東郊道，青草洲邊南渡橋。坐見司空掃西第，看君侍從落花朝。
和左司張員外自洛使入京中路先赴長安…韋侍御等諸公:忽睹雲間數雁回，更逢山上正花開。河邊淑氣迎芳草，林下輕風待落梅。秋憲府中高唱入，春卿署里和歌來。共言東閣招賢地，自有西徵謝傅才。
和崔司馬登稱心山寺:郡府乘休日，王城訪道初。覺花迎步履，香草藉行車。倚閣觀無際，尋山坐太虛。岩空迷禹跡，海靜望秦餘。翡翠巢珠網，鵾雞間綺疏。地靈資凈土，水若護真如。寶樹誰攀折，禪雲自捲舒。晴分五湖勢，煙合九夷居。生滅紛無象，窺臨已得魚。嘗聞寶刀贈，今日奉瓊琚。
奉和李右相中書壁畫山水:廟堂多暇日，山水契中情。欲寫高深趣，還因藻繪成。九江臨戶牖，三峽繞檐楹。花柳窮年發，煙雲逐意生。能令萬里近，不覺四時行。氣染荀香馥，光含樂鏡清。詠歌齊出處，圖畫表沖盈。自保千年遇，何論八載榮。
奉和李右相賞會昌林亭:賢相初陪蹕，靈山本降神。作京雄近縣，開閣寵平津。地勝林亭好，時清宴賞頻。百泉縈草木，萬井布郊畛。德與春和盛，功將造化鄰。還嗤渭濱叟，歲晚獨垂綸。
和左衛武倉曹衛中對雨創韻贈右衛李騎曹:林父同官意，宣尼久騎交。文場刊玉篆，武事掌金鐃。道合宜連茹，時清豈系匏。克勤居簿領，多暇屏讙譊。美酒懷公宴，玄談俟客嘲。薄雲生北闕，飛雨自西郊。院暑便清曠，庭蕪覺漸苞。高門關詎閉，逸韻柱難膠。枳棘鸞無嘆，椅梧鳳必巢。忽聞徵並作，觀海愧堂坳。
送新羅法師還國:異域今無外，高僧代所稀。苦心歸寂滅，宴坐得精微。持缽何年至，傳燈是日歸。上卿揮別藻，中禁下禪衣。海闊杯還度，雲遙錫更飛。此行迷處所，何以慰虔祈。
送趙大夫護邊一作送趙都護赴安西:外域分都護，中台命職方。欲傳清廟略，先取劇曹郎。已佩登壇印，猶懷伏奏香。百壺開祖餞，駟牡戒戎裝。青海連西掖，黃河帶北涼。關山瞻漢月，戈劍宿胡霜。體國才先著，論兵策復長。果持文武術，還繼杜當陽。
立秋日題安昌寺北山亭:樓觀倚長霄，登攀及霽朝。高如石門頂，勝擬赤城標。天路雲虹近，人寰氣象遙。山圍伯禹廟，江落伍胥潮。徂暑迎秋薄，涼風是日飄。果林餘苦李，萍水覆甘蕉。覽古嗟夷漫，凌空愛泬寥。更聞金剎下，鐘梵晚蕭蕭。
登越州城:越嶂繞層城，登臨萬象清。封圻滄海合，廛市碧湖明。曉日漁歌滿，芳春棹唱行。山風吹美箭，田雨潤香粳。代閱英靈盡，人閑吏隱並。贈言王逸少，已見曲池平。
江行有懷:秋水明川路，輕舟轉石圻。霜多山橘熟，寒至浦禽稀。飛席乘風勢，迴流蕩日暉。晝行疑海若，夕夢識江妃。野霽看吳盡，天長望洛非。不知何歲月，一似暮潮歸。
長洲苑吳黃武中，此地校獵:吳王初鼎峙，羽獵騁雄才。輦道閶門出，軍容茂苑來。山從列嶂轉，江自繞林回。劍騎緣汀入，旌門隔嶼開。合離紛若電，馳逐溢成雷。勝地虞人守，歸舟漢女陪。可憐夷漫處，猶在洞庭隈。山靜吟猿父，城空應雉媒。戎行委喬木，馬跡盡黃埃。攬涕問遺老，繁華安在哉。
和詠廨署有櫻桃:上林天禁里，芳樹有紅櫻。江國今來見，君門春意生。香從花綬轉，色繞佩珠明。海鳥銜初實，吳姬掃落英。切將稀取貴，羞與眾同榮。為此堪攀折，芳蹊處處成。
同洛陽李少府觀永樂公主入蕃:邊地鶯花少，年來未覺新。美人天上落，龍塞始應春。
途中口號:鄴城東北望陵台，珠翠繁華去不回。無復新妝艷紅粉，空餘故壟滿青苔。
晦日湖塘:吉日初成晦，方塘遍是春。落花迎二月，芳樹歷三旬。公子能留客，巫陽好解神。夜還何慮暗，秉燭向城闉。
句:野煙出爐上，山花落鏡中。
從軍行:塞北胡霜下，營州索兵救。夜裡偷道行，將軍馬亦瘦。刀光照塞月，陣色明如晝。傳聞賊滿山，已共前鋒鬥。
雜詩:逢著平樂兒，論交鞍馬前。與酤一鬥酒，恰用十千錢。後餘在關內，作事多迍邅。何肯相救援，徒聞寶劍篇。
古意:紅荷楚水曲，彪炳爍晨霞。未得兩回摘，秋風吹卻花。時芳不待妾，玉珮無處誇。悔不盛年時，嫁與青樓家。
宿法華寺:松雨時復滴，寺門清且涼。此心竟誰證，回憩支公床。壁畫感靈跡，龕經傳異香。獨游寄象外，忽忽歸南昌。
題預章館:楊柳映春江，江南轉佳麗。吳門綠波里，越國青山際。游宦常往來，津亭暫臨憩。驛前蒼石沒，浦外湖沙細。向晚宴且久，孤舟冏然逝。雲留西北客，氣歇東南帝。獨有萋萋心，誰知怨芳歲。
石頭灘作:悵矣秋風時，餘臨石頭瀨。因高見遠境，盡此數州內。羽山數點青，海岸雜光碎。離離樹木少，漭漭湖波大。日暮千里帆，南飛落天外。須臾遂入夜，楚色有微靄。尋遠跡已窮，遺榮事多昧。一身猶未理，安得濟時代。且泛朝夕潮，荷衣蕙為帶。
漂母岸:泗水入淮處，南邊古岸存。秦時有漂母，於此飯王孫。王孫初未遇，寄食何足論。後為楚王來，黃金答母恩。事跡遺在此，空傷千載魂。茫茫水中渚，上有一孤墩。遙望不可到，蒼蒼煙樹昏。幾年崩冢色，每日落潮痕。古地多堙圮，時哉不敢言。向夕淚沾裳，遂宿蘆洲村。
對酒吟:行行日將夕，荒村古冢無人跡。蒙籠荊棘一鳥吟，屢唱提壺沽酒吃。古人不達酒不足，遺恨精靈傳此曲。寄言世上諸少年，平生且盡杯中醁。
奉和華清宮觀行香應制:天子蕊珠宮，樓台碧落通。豫游皆汗漫，齋處即崆峒。雲物三光里，君臣一氣中。道言何所說，寶歷自無窮。
七夕:太守仙潢族，含情七夕多。扇風生玉漏，置水寫銀河。閣下陳書籍，閨中曝綺羅。遙思漢武帝，青鳥幾時過。
宿範浦:月暗潮又落，西陵渡暫停。村煙和海霧，舟火亂江星。路轉定山繞，塘連範浦橫。鴟夷近何去，空山臨滄溟。
奉和聖制上巳祓禊應制:元巳秦中節，吾君灞上游。鳴鑾通禁苑，別館繞芳洲。鵷鷺千官列，魚龍百戲浮。桃花春欲盡，穀雨夜來收。慶向堯樽祝，歡從楚棹謳。逸詩何足對，窅作掩東周。
九日侍宴應制:運偶千年聖，時傳九日神。堯樽列鐘鼓，漢闕闢鉤陳。金籙三清降，瓊筵五老巡。始驚蘭佩出，復詠柏梁新。雲雁樓前晚，霜花酒里春。歡娛無限極，書劍太平人。
杭州北郭戴氏荷池送侯愉:秋近萬物肅，況當臨水時。折花贈歸客，離緒斷荷絲。誰謂江國永，故人感在茲。道存過北郭，情極望東菑。喬木故園意，鳴蟬窮巷悲。扁舟竟何待，中路每遲遲。
怨詞二首:妾有羅衣裳，秦王在時作。為舞春風多，秋來不堪著。樓頭桃李疏，池上芙蓉落。織錦猶未成，蛩聲入羅幕。
古意二首:玉籠薰繡裳，著罷眠洞房。不能春風里，吹卻蘭麝香。種棘遮蘼蕪，畏人來採殺。比至狂夫還，看看幾花發。
襄陽曲二首:蕙草嬌紅萼，時光舞碧雞。城中美年少，相見白銅鞮。少年襄陽地，來往襄陽城。城中輕薄子，知妾解秦箏。
魏宮詞:朝日照紅妝，擬上銅雀台。畫眉猶未了，魏帝使人催。
長信草一作長信宮，一作婕妤怨:長信宮中草，年年愁處生。故侵珠履跡，不使玉階行。
長樂少年行一作古意:遺卻珊瑚鞭，白馬驕不行。章台折楊柳，春日路傍情。
湖南曲一作古意:湖南送君去，湖北送君歸。湖裡鴛鴦鳥，雙雙他自飛。
中流曲一作古意:歸時日尚早，更欲向芳洲。渡口水流急，回船不自由。
王孫游:自與王孫別，頻看黃鳥飛。應由春草誤，著處不成歸。
採蓮曲:玉漵花爭發，金塘水亂流。相逢畏相失，並著採蓮舟。
子夜冬歌:寂寥抱冬心，裁羅又褧褧。夜久頻挑燈，霜寒剪刀冷。
麗人曲:紅顏稱絕代，欲並真無侶。獨有鏡中人，由來自相許。
小長乾曲:月暗送潮風，相尋路不通。菱歌唱不徹，知在此塘中。
王昭君一作吟嘆曲:漢使南還盡，胡中妾獨存。紫台綿望絕，秋草不堪論。
秦女捲衣一作妾薄命:雖入秦帝宮，不上秦帝床。夜夜玉窗里，與他捲衣裳。
今別離:送別未能旋，相望連水口。船行欲映洲，幾度急搖手。
衛艷詞:淇上桑葉青，青樓含白日。比時遙望君，車馬城中出。
渭水西別李侖:隴右長亭堠，山陰古塞秋。不知嗚咽水，何事向西流。
古意:凈掃黃金階，飛霜皎如雪。下簾彈箜篌，不忍見秋月。
送韓十四被魯王推遞往濟南府:西候情何極，南冠怨有餘。梁王雖好事，不察獄中書。
白紵辭二首前首一作《香風詞》:洛陽梨花落如霰，河陽桃葉生復齊。坐惜玉樓春欲盡，紅綿粉絮裛妝啼。董賢女弟在椒風，窈窕繁華貴後宮。璧帶金釭皆翡翠，一朝零落變成空。
九日:江邊楓落菊花黃，少長登高一望鄉。九日陶家雖載酒，三年楚客已沾裳。
王昭君:一回望月一回悲，望月月移人不移。何時得見漢朝使，為妾傳書斬畫師。
孤寢怨:徵戍動經年，含情拂玳筵。花飛織錦處，月落搗衣邊。燈暗愁孤坐，床空怨獨眠。自君遼海去，玉匣閉春弦。
題武陵草堂:草堂列仙樓，上在青山頂。戶外窺數峰，階前對雙井。雨來花盡濕，風度松初冷。登棧行不疲，入谿語彌靜。雲能去塵服，兼欲事金鼎。正直心所存，諂諛長自省。適知幽遁趣，已覺煩慮屏。更愛雲林間，吾將卧南潁。
廣武懷古:河水城下流，登城望彌愜。海雲飛不斷，岸草綠相接。龍門無舊場，武牢有遺堞。扼喉兵易守，捫指計何捷。天奪項氏謀，卒成漢家業。鄉山遙可見，西顧淚盈睫。
贈李郎中:仙郎早朝退，直省卧南軒。院竹自成賞，階庭寂不喧。焚香開後閣，起草閉前門。禮樂風流美，光華星位尊。榮兼朱紱貴，交乃布衣存。是日登龍客，無忘君子恩。
詠王大娘戴竿:樓前百戲競爭新，唯有長竿妙入神。誰謂綺羅翻有力，猶自嫌輕更著人。
享太廟樂章:漢祚惟永，神功中興。夙驅氛祲，天覆黎蒸。三光再朗，庶績其凝。重熙累葉，景命是膺。
鴻門行:少年買意氣，百金不辭費。學劍西入秦，結交北游魏。秦魏多豪人，與代亦殊倫。由來不相識，皆是暗相親。寶馬青絲轡，狐裘貂鼠服。晨過劇孟游，暮投咸陽宿。然諾本雲雲，諸侯莫不聞。猶思百戰術，更逐李將軍。始從灞陵下，遙遙度朔野。北風聞楚歌，南庭見胡馬。胡馬秋正肥，相邀夜合圍。戰酣烽火滅，路斷救兵稀。白刃縱橫逼，黃塵飛不息。虜騎血灑衣，單於淚沾臆。獻凱雲臺中，自言塞上雄。將軍行失勢，部曲遂無功。新人不如舊，舊人不相救。萬里長飄颻，十年計不就。棄置難重論，驅馬度鴻門。行看楚漢事，不覺風塵昏。寶劍中夜撫，悲歌聊自舞。此曲不可終，曲終淚如雨。
惠文太子輓歌睿宗之子岐王範也開元十四年卒贈太子:寒仗丹旄引，陰堂白日違。暗燈明象物，畫水濕靈衣。羽化淮王去，仙迎太子歸。空餘燕銜士，朝夕向陵飛。
從軍行:漢家未得燕支山，徵戍年年沙朔間。塞下長驅汗血馬，雲中恆閉玉門關。陰山瀚海千萬里，此日桑河凍流水。稽洛川邊胡騎來，漁陽戍里烽煙起。長途羽檄何相望，天子按劍思北方。羽林練士拭金甲，將軍校戰出玉堂。幽陵異域風煙改，亭障連連古今在。夜聞鴻雁南渡河，曉望旌旗北臨海。塞沙飛淅瀝，遙裔連窮磧。玄漠雲平初合陣，西山月出聞鳴鏑。城南百戰多苦辛，路傍死卧黃沙人。戎衣不脫隨霜雪，汗馬驂単長被鐵。楊葉樓中不寄書，蓮花劍上空流血。匈奴未滅不言家，驅逐行行邊徼賒。歸心海外見明月，別思天邊夢落花。天邊回望何悠悠，芳樹無人渡隴頭。春雲不變陽關雪，桑葉先知胡地秋。田疇不賣盧龍策，竇憲思勒燕然石。麾兵靜北垂，此日交河湄。欲令塞上無乾戚，會待單於系頸時。
賦戚夫人楚舞歌:定陶城中是妾家，妾年二八顏如花。閨中歌舞未終曲，天下死人如亂麻。漢王此地因徵戰，未出簾櫳人已薦。風花菡萏落轅門，雲雨裴回入行殿。日夕悠悠非舊鄉，飄飄處處逐君王。閨門向里通歸夢，銀燭迎來在戰場。相從顧恩不雇己，何異浮萍寄深水。逐戰曾迷只輪下，隨君幾陷重圍里。此時平楚復平齊，咸陽宮闕到關西。珠簾夕殿聞鐘磬，白日秋天憶鼓鼙。君王縱恣翻成誤，呂後由來有深妒。不奈君王容鬢衰，相存相顧能幾時。黃泉白骨不可報，雀釵翠羽從此辭。君楚歌兮妾楚舞，脈脈相看兩心苦。曲未終兮袂更揚，君流涕兮妾斷腸。已見儲君歸惠帝，徒留愛子付周昌。
句:耳臨清渭洗，心向白雲閑。
夏晚初霽南省寓直用餘字時兼尚書郎節度判官:薄宦因時泰，涼宵寓直初。沉沉仙閣閉，的的暗更徐。霽色連空上，炎氛入夜除。星回南鬥落，月度北窗虛。待漏殘燈照，含芳襲氣餘。寐來冠不解，奏罷草仍書。幕府慚良策，明曹愧散樗。命輕徒有報，義重更難疏。燕廈欣成托，鵷行濫所如。晨趨當及早，復此戒朝車。
同皇甫兵曹天官寺浴室新成招友人賞會:溫室歡初就，蘭交托勝因。共聽無漏法，兼濯有為塵。水潔三空性，香沾四大身。清心多善友，頌德慰同人。
同張少府和厙狄員外夏晚初霽南省寓直時…節度判官之作:黃綬歸休日，仙郎復奏餘。晏居當夏晚，寓直會晴初。露散星文發，雲披水鏡虛。高才推獨唱，嘉會喜連茹。月色搖春闥，香煙靄暝廬。千門傳夜警，萬象照階除。少孺嘉能賦，文強閱賜書。兼曹謀未展，入幕志方攄。為奉靈台帛，恭先待漏車。貞標不可仰，空此樂樵漁。
詠銅柱:天門街里倒天樞，火急先須御火珠。計合一條絲線輓，何勞兩縣索人夫。
送賀監歸四明應制:掛冠知止足，豈獨漢疏賢。入道求真侶，辭恩訪列仙。睿文含日月，宸翰動雲煙。鶴駕吳鄉遠，遙遙南鬥邊。
奉和聖制次瓊岳應制:東幸從人望，西巡順物回。雲收二華出，天轉五星來。十月農初罷，三驅禮復開。更看瓊岳上，佳氣接神台。
秋夜望月憶韓席等諸侍郎因以投贈:秋天碧雲夜，明月懸東方。皓皓庭際色，稍稍林下光。桂華澄遠近，璧彩散池塘。鴻雁飛難度，關山曲易長。揆予秉孤直，虛薄忝文昌。握鏡慚先照，持衡愧後行。多才眾君子，載筆久詞場。作賦推潘岳，題詩許謝康。當時陪宴語，今夕恨相望。願欲接高論，清晨朝建章。
流崖州至鬼門關作:一去一萬里，千知千不還。崖州何處在，生度鬼門關。
贈元載歌妓:雪面淡眉天上女，鳳簫鸞翅欲飛去。玉山翹翠步無塵，楚腰如柳不勝春。
別妻王韞秀:年來誰不厭龍鐘，雖在侯門似不容。看取海山寒翠樹，苦遭霜霰到秦封。
賦得雲生棟梁間:一片蒼梧意，氤氳生棟梁。下簾山足暗，開戶日添光。偏使衣裘潤，能令枕簟涼。無心伴行雨，何必夢荊王。
奉和聖制三月三日:上巳迂龍駕，中流泛羽觴。酒因朝太子，詩為樂賢王。錦纜方舟渡，瓊筵大樂張。風搖垂柳色，花發異林香。野老歌無事，朝臣飲歲芳。皇情被群物，中外洽恩光。
省試白雲起封中:千年泰山頂，雲起漢王封。不作奇峰狀，寧分觸石容。為霖雖易得，表聖自難逢。冉冉排空上，依依疊影重。素光非曳練，靈貺是從龍。豈學無心出，東西任所從。
郎月行:朗月照簾幌，清夜有餘姿。洞房怨孤枕，挾琴愛前墀。萱草已數葉，梨花復遍枝。去歲草始榮，與君新相知。今年花未落，誰分生別離。代情難重論，人事好乖移。合比月華滿，分同月易虧。虧月當再圓，人別星隕天。吾欲竟此曲，意深不可傳。嘆息孤鸞鳥，傷心明鏡前。
曉次荊江:孤舟大江水，水涉無昏曙。雨暗迷津時，雲生望鄉處。漁翁閑自樂，樵客紛多慮。秋色湖上山，歸心日邊樹。徒稱竹箭美，未得楓林趣。向夕垂釣還，吾從落潮去。
題石窟寺魏孝文所置:梵宇開金地，香龕鑿鐵圍。影中群象動，空里眾靈飛。檐牖籠朱旭，房廊挹翠微。瑞蓮生佛步，瑤樹掛天衣。邀福功雖在，興王代久非。誰知雲朔外，更睹化胡歸。
樟亭觀濤:濤來勢轉雄，獵獵駕長風。雷震雲霓里，山飛霜雪中。激流起平地，吹澇上侵空。翕闢乾坤異，盈虛日月同。艅艎從陸起，洲浦隔阡通。跳沫噴岩翠，翻波帶景紅。怒湍初抵北，卻浪復歸東。寂聽堪增勇，晴看自發蒙。伍生傳或謬，枚叟說難窮。來信應無已，申威亦匪躬。沖騰如決勝，回合似相攻。委質任平視，誰能涯始終。
贈程秘書:客自岐陽來，吐音若鳴鳳。孤飛畏不偶，獨立誰見用。忽從被褐中，召入承明宮。聖人借顏色，言事無不通。殷勤拯黎庶，感激論諸公。將相猜賈誼，圖書歸馬融。顧餘久寂寞，一歲麒麟閣。且共歌太平，勿嗟名宦薄。
家叔徵君東溪草堂二首:開山十餘里，青壁森相倚。欲識堯時天，東溪白雲是。雷聲轉幽壑，雲氣杳流水。澗影生龍蛇，岩端翳檉梓。大道終不易，君恩曷能已。鶴羡無老時，龜言攝生理。浮年笑六甲，元化潛一指。未暇掃雲梯，空慚阮氏子。今朝共游者，得性閑未歸。已到仙人家，莫驚鷗鳥飛。水深嚴子釣，松掛巢父衣。雲氣轉幽寂，溪流無是非。名理未足羡，腥臊詎所希。自惟負貞意，何歲當食薇。
鄉試後自鞏還田家，因謝鄰友見過之作:雞鳴出東邑，馬倦登南巒。落日見桑柘，翳然丘中寒。鄰家多舊識，投暝來相看。且問春稅苦，兼陳行路難。園場近陰壑，草木易凋殘。峰晴雪猶積，澗深冰已團。浮名知何用，歲晏不成歡。置酒共君飲，當歌聊自寬。
青雀歌:啾啾青雀兒，飛來飛去仰天池。逍遙飲啄安涯分，何假扶搖九萬為。
雜詩二首:家居五原上，徵戰是平生。獨負山西勇，誰當塞下名。死生遼海戰，雨雪薊門行。諸將封侯盡，論功獨不成。君家御溝上，垂柳夾朱門。列鼎會中貴，鳴珂朝至尊。死生在片議，窮達由一言。須識苦寒士，莫矜狐白溫。
贈廣川馬先生:經書滿腹中，吾識廣川翁。年老甘無位，家貧懶發蒙。人歸洙泗學，歌盛舞雩風。願接諸生禮，三年事馬融。
峽中作:高唐幾百裡，樹色接陽台。晚見江山霽，宵聞風雨來。雲從三峽起，天向數峰開。靈境信難見，輕舟那可回。
竹里館:江南冰不閉，山澤氣潛通。臘月聞山鳥，寒崖見蟄熊。柳林春半合，荻筍亂無叢。迴首金陵岸，依依向北風。
永城使風:長風起秋色，細雨含落暉。夕鳥向林去，晚帆相逐飛。蟲聲出亂草，水氣薄行衣。一別故鄉道，悠悠今始歸。
和徐侍郎叢筱詠一作蔣渙詩:中禁夕沉沉，幽篁別作林。色連雞樹近，影落鳳池深。為重凌霜節，能虛應物心。年年承雨露，長對紫庭陰。
駕幸溫泉:傳聞聖主幸新豐，清蹕鳴鑾出禁中。細草終朝隨步輦，垂楊幾處繞行宮。千官扈從驪山北，萬國來朝渭水東。此日小臣徒獻賦，漢家誰復重揚雄。
奉和張使君宴加朝散:佐理星辰貴，分榮渙汗深。言從大夫後，用答聖人心。騎擁軒裳客，鸞驚翰墨林。停杯歌麥秀，秉燭醉棠陰。爽氣凌秋笛，輕寒散暝砧。只應將四子，講德謝知音。
贈張均員外:公門世緒昌，才子冠裴王。出自平津邸，還為吏部郎。神仙餘氣色，列宿動輝光。夜直南宮靜，朝趨北禁長。時人歸水鏡，明主賜衣裳。翰苑飛鸚鵡，天池待鳳凰。承歡疇日顧，未紀後時傷。去去圖南遠，微才幸不忘。
送祖詠:田家宜伏臘，歲晏子言歸。石路雪初下，荒村雞共飛。東原多煙火，北澗隱寒暉。滿酌野人酒，倦聞鄰女機。胡為困樵採，幾日罷朝衣。
送綦毋潛:夫君不得意，本自滄海來。高足未雲騁，虛舟空復回。淮南楓葉落，灞岸桃花開。出處暫為耳，沉浮安系哉。如何天覆物，還遣世遺才。欲識秦將漢，嘗聞王與裴。離筵對寒食，別雨乘春雷。會有徵書到，荷衣且漫裁。
送趙都護赴安西:下客候旌麾，元戎復在斯。門開都護府，兵動羽林兒。黠虜多翻覆，謀臣有別離。智同天所授，恩共日相隨。漢使開賓幕，胡笳送酒卮。風霜迎馬首，雨雪事魚麗。上策應無戰，深情屬載馳。不應行萬里，明主寄安危。
追涼歷下古城西北隅，此地有清泉喬木:謝脁出華省，王祥貽佩刀。前賢真可慕，衰病意空勞。貞悔不自卜，游隨共爾曹。未能齊得喪，時復誦離騷。閑陰七賢地，醉餐三士桃。蒼苔虞舜井，喬木古城壕。漁父偏相狎，堯年不可逃。蟬鳴秋雨霽，雲白曉山高。咫尺傳雙鯉，吹噓借一毛。故人皆得路，誰肯念同袍。
戲贈邵使君張郎:少婦石榴裙，新妝白玉面。能迷張公子，不許時相見。
同王維過崔處士林亭:映竹時聞轉轆轤，當窗只見網蜘蛛。主人非病常高卧，環堵蒙籠一老儒。
寄河上段十六一作王維詩:與君相識即相親，聞道君家住孟津。為見行舟試借問，客中時有洛陽人。
寒食:子推言避世，山火遂焚身。四海同寒食，千秋為一人。深冤何用道，峻跡古無鄰。魂魄山河氣，風雷御宇神。光煙榆柳滅，怨曲龍蛇新。可嘆文公霸，平生負此臣。
八月十五日象自江東止田園移莊…詩三首俱見王維集:謝病始告歸，依然入桑梓。家人皆佇立，相候衡門里。疇類皆長年，成人舊童子。上堂家慶畢，願與親姻邇。論舊或餘悲，思存且相喜。田園轉蕪沒，但有寒泉水。衰柳日蕭條，秋光清邑里。入門乍如客，休騎非便止。中飲顧王程，離憂從此始。兩妹日長成，雙鬟將及人。已能持寶瑟，自解掩羅巾。念昔別時小，未知疏與親。今來識離恨，掩淚方殷勤。小弟更孩幼，歸來不相識。同居雖漸慣，見人猶默默。宛作越人言，殊鄉甘水食。別此最為難，淚盡有餘憶。
嘆白發一作王維詩:我年一何長，鬢發日已白。俯仰天地間，能為幾時客。惆悵故山雲，裴回空日夕。何事與時人，東城復南陌。
早秋宴張郎中海亭即事一作孟浩然詩:邑有弦歌宰，翔鸞狎野鷗。眷言華省舊，暫滯海池游。鬱島藏深竹，前谿對舞樓。更聞書即事，雲物是新秋。
嵩山十志十首。草堂:草堂者，蓋因自然之谿阜，前當墉洫。資人力之締構，後加茅茨。將以避燥濕，成棟宇之用。昭簡易，葉乾坤之德，道可容膝休閑。穀神同道，此其所貴也。及靡者居之，則妄為剪飾，失天理矣。
詞曰：山為宅兮草為堂，芝蘭兮藥房。羅蘼蕪兮拍薜荔，荃壁兮蘭砌。蘼蕪薜荔兮成草堂，陰陰邃兮馥馥香，中有人兮信宜常。讀金書兮飲玉漿，童顏幽操兮不易長。
嵩山十志十首。倒景台:天門豁兮仙台聳，傑屹崒兮零澒涌。窮三休兮曠一觀，忽若登昆侖兮中期汗漫仙。聳天關兮倒景台，鯊顥氣兮軼囂埃。皎皎之子兮自獨立，雲可朋兮霞可吸，曾何榮辱之所及。
嵩山十志十首。樾館:紫岩隈兮青谿側，雲松煙蔦兮千古色。芳靃蘼兮蔭蒙蘢，幽人構館兮在其中。靃蘼蒙蘢兮開樾館，卧風霄兮坐霞旦。粵有賓兮時戾止，樵蘇不爨兮清談已，永歲終朝兮常若此。
嵩山十志十首。枕煙庭:臨泱漭兮背青熒，吐雲煙兮合窅冥。怳欻翕兮沓幽靄，意縹緲兮群仙會。窅冥仙會兮枕煙庭，竦魂形兮凝視聽。聞夫至誠必感兮巔，契顥氣，養丹田，終仿像兮覯靈仙。
嵩山十志十首。雲錦淙:水攢沖兮石叢聳，煥雲錦兮噴洶涌。苔駮犖兮草夤緣，芳冪冪兮瀨濺濺。石攢叢兮雲錦淙，波連珠兮文沓絳。有潔冥者媚此幽，漱靈液兮樂天休，實獲我心兮夫何求。
嵩山十志十首。期仙磴:霏微陰壑兮氣騰虹，迤邐危磴兮上凌空。青霞杪兮紫雲垂，鸞歌鳳舞兮吹參差。鸞歌鳳舞兮期仙磴，鴻駕迎兮瑤華贈。山中人兮好神仙，想像聞此兮欲升煙，鑄月煉液兮佇還年。
嵩山十志十首。滌煩磯:靈磯盤礴兮溜奔錯漱，冷風兮鎮冥壑。研苔滋兮泉珠潔，一飲一憩兮氣想滅。磷漣清淬兮滌煩磯，靈仙境兮仁智歸。中有琴兮徽以玉，峨峨湯湯兮彈此曲，寄聲知音兮同所欲。
嵩山十志十首。冪翠庭:青崖陰兮月澗曲，重幽疊邃兮隱淪躅。草樹綿冪兮翠蒙蘢，當其無兮庭在中。當無有用兮冪翠庭，神可谷兮道可冥。有幽人兮張素琴，皇徽兮綠水陰，德之愔兮澹多心。
嵩山十志十首。洞元室:嵐氣肅兮岩翠冥，空陰虛兮戶芳迎。披蕙帳兮促蘿筵，談空空兮核元元。蕙帳蘿筵兮洞元室，秘而幽兮真可吉。返自然兮道可冥，澤妙思兮草玄經，結幽門兮在黃庭。
嵩山十志十首。金碧潭:水碧色兮石金光，灧熠熠兮濙湟湟。泉葩映兮煙蔦臨，紅灼灼，翠陰陰。翠相鮮兮金碧潭，霜天洞兮煙景涵。有幽人兮好冥絕，炳其煥兮凝其潔，悠悠千古兮長不滅。
書殿賜宴應制:校文常近日，賜宴忽升天。酒正傳杯至，饔人捧案前。玉階鳴溜水，清閣引歸煙。共惜芸香暮，春風幾萬年。
從駕溫泉宮:神女調溫液，年年待聖人。試開臨水殿，來洗屬車塵。暖氣隨明主，恩波浹近臣。靈威自無極，從此獻千春。
送呂向補闕西嶽勒碑:聖作西山頌，君其出使年。勒碑懸日月，驅傳接雲煙。寒盡函關路，春歸洛水邊。別離能幾許，朝暮玉墀前。
送丹陽採訪:郡縣分南國，皇華出聖朝。為憐鄉棹近，不道使車遙。舊俗吳三讓，遺風漢六條。願言除疾苦，天子聽歌謠。
送王判官:明月開三峽，花源出五溪。城池青壁里，煙火綠林西。不畏王程促，惟愁仙路迷。巴東下歸棹，莫待夜猿啼。
題襄陽圖:畫得襄陽郡，依然見昔游。峴山思駐馬，漢水憶回舟。丹壑常含霽，青林不換秋。圖書空咫尺，千里意悠悠。
程將軍夫人輓詩:琴瑟調雙鳳，和鳴不獨飛。正歌春可樂，行泣露先晞。環珮聲猶在，房櫳夢不歸。將軍休沐日，誰勸著新衣。
奉和喜雪應制:兩宮齋祭近登臨，雨雪紛紛天晝陰。只為經寒無瑞色，頓教正月滿春林。蓬萊北上旌門暗，花萼南歸馬跡深。自有三農歌帝力，還將萬庾答堯心。
聞鄰家理箏:北鬥橫天夜欲闌，愁人倚月思無端。忽聞畫閣秦箏逸，知是鄰家趙女彈。曲成虛憶青蛾斂，調急遙憐玉指寒。銀鎖重關聽未闢，不如眠去夢中看。
奉和聖制早度蒲津關:仙掌臨秦甸，虹橋闢晉關。兩都分地險，一曲度河灣。路得津門要，時稱古戍閑。城花春正發，岸柳曙堪攀。後乘猶臨水，前旌欲換山。長安回望日，宸御六龍還。
奉和聖制答二相出雀鼠谷:兩臣初入夢，二月扈巡邊。澗北寒猶在，山南春半傳。頌聲先奉御，辰象復回天。雲日明千里，旌旗照一川。柳陰低輦路，草色變新田。還望汾陽近，宸游自窅然。
句:暮雨衣猶濕，春風帆正開。
奉和聖制答張說南出雀鼠谷:硤路繞河汾，晴光拂曙氛。笳吟中嶺樹，仗入半峰雲。頓覺山原盡，平看邑里分。早行芳草迥，晚憩好風熏。嘉頌推英宰，春游扈聖君。共欣承睿渥，日月照天文。
送友人使夷陵:猿鳴三峽里，行客舊沾裳。復道從茲去，思君不暫忘。開襟春葉短，分手夏條長。獨有幽庭桂，年年空自芳。
鄭郎中山亭:篆筆飛章暇，園亭染翰游。地奇人境別，事遠俗塵收。書閣山雲起，琴齋澗月留。泉清鱗影見，樹密鳥聲幽。杜馥熏梅雨，荷香送麥秋。無勞置驛騎，文酒可相求。
奉和聖制答張說扈從南出雀鼠谷:何意重關道，千年過聖皇。幽林承睿澤，閑客見清光。日御仙途遠，山靈壽域長。寒雲入晉薄，春樹隔汾香。國佐同時雨，天文屬歲陽。從來漢家盛，未若此巡方。
白雲溪:山徑入修篁，深林蔽日光。夏雲生嶂遠，瀑水引溪長。秀跡逢皆勝，清芬坐轉涼。回看玉樽夕，歸路賞前忘。
題奉國寺:新秋夜何爽，露下風轉凄。一磬竹林外，千燈花塔西。
題龍門寺:窗燈林靄里，聞磬水聲中。更與龍華會，爐煙滿夕風。
句:忽然一曲稱君心，破卻中人百家產。城外平人驅欲盡，帳中猶打袞花球。
白牡丹:長安年少惜春殘，爭認慈恩紫牡丹。別有玉盤乘露冷，無人起就月中看。
和從叔祿愔元日早朝:銅渾變秋節，玉律動年灰。曖曖城霞旦，隱隱禁門開。眾靈湊仙府，百神朝帝台。葉令雙鳧至，梁王駟馬來。戈鋋映林闕，歌管拂塵埃。保章望瑞氣，尚書免火災。冠冕多秀士，簪裾饒上才。誰憐張仲蔚，日暮反蒿萊。
昭君怨:莫將鉛粉匣，不用鏡花光。一去邊城路，何情更畫妝。影銷胡地月，衣盡漢宮香。妾死非關命，都緣怨斷腸。
西塞山下回舟作:匡廬舊業是誰主，吳越新居安此生。白發數莖歸未得，青山一望計還成。鴉翻楓葉夕陽動，鷺立蘆花秋水明。從此舍舟何所詣，酒旗歌扇正相迎。
酬諸公見過時官未出，在輞川莊:嗟予未喪，哀此孤生。屏居藍田，薄地躬耕。歲晏輸稅，以奉粢盛。晨往東皋，草露未晞。暮看煙火，負擔來歸。我聞有客，足掃荊扉。簞食伊何，疈瓜抓棗。仰廁群賢，皤然一老。愧無莞簟，班荊席藁。泛泛登陂，折彼荷花。靜觀素鮪，俯映白沙。山鳥群飛，日隱輕霞。登車上馬，倏忽雲散。雀噪荒村，雞鳴空館。還復幽獨，重欷累嘆。
奉和聖制登降聖觀與宰臣等同望應制:鳳扆朝碧落，龍圖耀金鏡。維岳降二臣，戴天臨萬姓。山川八校滿，井邑三農竟。比屋皆可封，誰家不相慶。林疏遠村出，野曠寒山靜。帝城雲里深，渭水天邊映。佳氣含風景，頌聲溢歌詠。端拱能任賢，彌彰聖君聖。
奉和聖制御春明樓臨右相園亭賦樂賢詩應制:復道通長樂，青門臨上路。遙聞鳳吹喧，闇識龍輿度。褰旒明四目，伏檻紆三顧。小苑接侯家，飛甍映宮樹。商山原上碧，滻水林端素。銀漢下天章，瓊筵承湛露。將非富人寵，信以平戎故。從來簡帝心，詎得回天步。
奉和聖制送不蒙都護兼鴻臚卿歸安西應制:上卿增命服，都護揚歸旆。雜虜盡朝周，諸胡皆自鄶。鳴笳瀚海曲，按節陽關外。落日下河源，寒山靜秋塞。萬方氛祲息，六合乾坤大。無戰是天心，天心同覆載。
扶南曲歌詞五首:翠羽流蘇帳，春眠曙不開。羞從面色起，嬌逐語聲來。早向昭陽殿，君王中使催。堂上青弦動，堂前綺席陳。齊歌盧女曲，雙舞洛陽人。傾國徒相看，寧知心所親。香氣傳空滿，妝華影箔通。歌聞天仗外，舞出御樓中。日暮歸何處，花間長樂宮。宮女還金屋，將眠復畏明。入春輕衣好，半夜薄妝成。拂曙朝前殿，玉墀多珮聲。朝日照綺窗，佳人坐臨鏡。散黛恨猶輕，插釵嫌未正。同心勿遽游，幸待春妝竟。
隴西行:十里一走馬，五里一揚鞭。都護軍書至，匈奴圍酒泉。關山正飛雪，烽戍斷無煙。
從軍行:吹角動行人，喧喧行人起。笳悲馬嘶亂，爭渡金河水。日暮沙漠陲，戰聲煙塵里。盡系名王頸，歸來獻天子。
早春行:紫梅發初遍，黃鳥歌猶澀。誰家折楊女，弄春如不及。愛水看妝坐，羞人映花立。香畏風吹散，衣愁露沾濕。玉閨青門里，日落香車入。游衍益相思，含啼向彩帷。憶君長入夢，歸晚更生疑。不及紅檐燕，雙棲綠草時。
早朝:皎潔明星高，蒼茫遠天曙。槐霧暗不開，城鴉鳴稍去。始聞高閣聲，莫辨更衣處。銀燭已成行，金門儼騶馭。
獻始興公時拜右拾遺:寧棲野樹林，寧飲澗水流。不用坐粱肉，崎嶇見王侯。鄙哉匹夫節，布褐將白頭。任智誠則短，守任固其優。側聞大君子，安問黨與讎。所不賣公器，動為蒼生謀。賤子跪自陳，可為帳下不。感激有公議，曲私非所求。
贈從弟司庫員外絿:少年識事淺，強學乾名利。徒聞躍馬年，苦無出人智。即事豈徒言，累官非不試。既寡遂性歡，恐招負時累。清冬見遠山，積雪凝蒼翠。浩然出東林，發我遺世意。惠連素清賞，夙語塵外事。欲緩攜手期，流年一何駛。
座上走筆贈薛璩慕容損:希世無高節，絕跡有卑棲。君徒視人文，吾固和天倪。緬然萬物始，及與群物齊。分地依后稷，用天信重黎。春風何豫人，令我思東溪。草色有佳意，花枝稍含荑。更待風景好，與君藉萋萋。
贈李頎:聞君餌丹砂，甚有好顏色。不知從今去，幾時生羽翼。王母翳華芝，望爾昆侖側。文螭從赤豹，萬里方一息。悲哉世上人，甘此膻腥食。
贈劉藍田一作盧象詩:籬間犬迎吠，出屋候荊扉。歲晏輸井稅，山村人夜歸。晚田始家食，餘布成我衣。詎肯無公事，煩君問是非。
贈房盧氏琯:達人無不可，忘己愛蒼生。豈復少十室，弦歌在兩楹。浮人日已歸，但坐事農耕。桑榆鬱相望，邑里多雞鳴。秋山一何凈，蒼翠臨寒城。視事兼偃卧，對書不簪纓。蕭條人吏疏，鳥雀下空庭。鄙夫心所尚，晚節異平生。將從海岳居，守靜解天刑。或可累安邑，茅茨君試營。
贈祖三詠濟州官舍作:蕭蛸掛虛牖，蟋蟀鳴前除。歲晏涼風至，君子復何如。高館闃無人，離居不可道。閑門寂已閉，落日照秋草。雖有近音信，千里阻河關。中復客汝潁，去年歸舊山。結交二十載，不得一日展。貧病子既深，契闊餘不淺。仲秋雖未歸，暮秋以為期。良會詎幾日，終日長相思。
春夜竹亭贈錢少府歸藍田:夜靜群動息，時聞隔林犬。卻憶山中時，人家澗西遠。羡君明發去，採蕨輕軒冕。
戲贈張五弟諲三首時在常樂東園，走筆成:吾弟東山時，心尚一何遠。日高猶自卧，鐘動始能飯。領上發未梳，妝頭書不捲。清川興悠悠，空林對偃蹇。青苔石上凈，細草松下軟。窗外鳥聲閑，階前虎心善。徒然萬象多，澹爾太虛緬。一知與物平，自顧為人淺。對君忽自得，浮念不煩遣。張弟五車書，讀書仍隱居。染翰過草聖，賦詩輕子虛。閉門二室下，隱居十年餘。宛是野人野，時從漁父漁。秋風自蕭索，五柳高且疏。望此去人世，渡水向吾廬。歲晏同攜手，只應君與予。設罝守毚兔，垂釣伺游鱗。此是安口腹，非關慕隱淪。吾生好清凈，蔬食去情塵。今子方豪蕩，思為鼎食人。我家南山下，動息自遺身。入鳥不相亂，見獸皆相親。雲霞成伴侶，虛白侍衣巾。何事須夫子，邀予谷口真。
胡居士卧病遺米因贈:了觀四大因，根性何所有。妄計苟不生，是身孰休咎。色聲何謂客，陰界復誰守。徒言蓮花目，豈惡楊枝肘。既飽香積飯，不醉聲聞酒。有無斷常見，生滅幻夢受。即病即實相，趨空定狂走。無有一法真，無有一法垢。居士素通達，隨宜善抖擻。床上無氈卧，鎘中有粥否。齋時不乞食，定應空漱口。聊持數鬥米，且救浮生取。
贈裴十迪:風景日夕佳，與君賦新詩。澹然望遠空，如意方支頤。春風動百草，蘭蕙生我籬。曖曖日暖閨，田家來致詞。欣欣春還皋，淡淡水生陂。桃李雖未開，荑萼滿芳枝。請君理還策，取告將農時。
與胡居士皆病寄此詩兼示學人二首:一興微塵念，橫有朝露身。如是睹陰界，何方置我人。礙有固為主，趣空寧舍賓。洗心詎懸解，悟道正迷津。因愛果生病，從貪始覺貧。色聲非彼妄，浮幻即吾真。四達竟何遣，萬殊安可塵。胡生但高枕，寂寞與誰鄰。戰勝不謀食，理齊甘負薪。予若未始異，詎論疏與親。浮空徒漫漫，泛有定悠悠。無乘及乘者，所謂智人舟。詎舍貧病域，不疲生死流。無煩君喻馬，任以我為牛。植福祠迦葉，求仁笑孔丘。何津不鼓棹，何路不摧輈。念此聞思者，胡為多阻修。空虛花聚散，煩惱樹稀稠。滅相成無記，生心坐有求。降吳復歸蜀，不到莫相尤。
奉寄韋太守陟:荒城自蕭索，萬里山河空。天高秋日迥，嘹唳聞歸鴻。寒塘映衰草，高館落疏桐。臨此歲方晏，顧景詠悲翁。故人不可見，寂寞平陵東。
林園即事寄舍弟ヨ次荊州時作:寓目一蕭散，銷憂冀俄頃。青草肅澄陂，白雲移翠嶺。後沔通河渭，前山包鄢郢。松含風里聲，花對池中影。地多齊後瘧，人帶荊州癭。徒思赤筆書，詎有丹砂井。心悲常欲絕，發亂不能整。青簟日何長，閑門晝方靜。頹思茅檐下，彌傷好風景。
送韋大夫東京留守:人外遺世慮，空端結遐心。曾是巢許淺，始知堯舜深。蒼生詎有物，黃屋如喬林。上德撫神運，沖和穆宸襟。雲雷康屯難，江海遂飛沉。天工寄人英，龍袞瞻君臨。名器苟不假，保釐固其任。素質貫方領，清景照華簪。慷慨念王室，從容獻官箴。雲旗蔽三川，畫角發龍吟。晨揚天漢聲，夕捲大河陰。窮人業已寧，逆虜遺之擒。然後解金組，拂衣東山岑。給事黃門省，秋光正沉沉。壯心與身退，老病隨年侵。君子從相訪，重玄其可尋。
資聖寺送甘二:浮生信如寄，薄宦夫何有。來往本無歸，別離方此受。柳色藹春餘，槐陰清夏首。不覺御溝上，銜悲執杯酒。
留別山中溫古上人兄並示舍弟縉:解薜登天朝，去師偶時哲。豈惟山中人，兼負松上月。宿昔同游止，致身雲霞末。開軒臨潁陽，卧視飛鳥沒。好依盤石飯，屢對瀑泉渴。理齊小狎隱，道勝寧外物。舍弟官崇高，宗兄此削發。荊扉但灑掃，乘閑當過歇。
觀別者:青青楊柳陌，陌上別離人。愛子游燕趙，高堂有老親。不行無可養，行去百憂新。切切委兄弟，依依向四鄰。都門帳飲畢，從此謝親賓。揮涕逐前侶，含凄動徵輪。車徒望不見，時見起行塵。吾亦辭家久，看之淚滿巾。
別弟縉後登青龍寺望藍田山:陌上新離別，蒼茫四郊晦。登高不見君，故山復雲外。遠樹蔽行人，長天隱秋塞。心悲宦游子，何處飛徵蓋。
別綦毋潛:端笏明光宮，歷稔朝雲陛。詔刊延閣書，高議平津邸。適意偶輕人，虛心削繁禮。盛得江左風，彌工建安體。高張多絕弦，截河有清濟。嚴冬爽群木，伊洛方清泚。渭水冰下流，潼關雪中啟。荷蓧幾時還，塵纓待君洗。
晦日游大理韋卿城南別業四聲依次用各六韻:與世澹無事，自然江海人。側聞塵外游，解驂車尼朱輪。平野照暄景，上天垂春雲。張組竟北阜，泛舟過東鄰。故鄉信高會，牢醴及佳辰。幸同擊壤樂，心荷堯為君。郊居杜陵下，永日同攜手。仁里靄川陽，平原見峰首。園廬鳴春鳩，林薄媚新柳。上卿始登席，故老前為壽。臨當游南陂，約略執杯酒。歸歟絀微官，惆悵心自咎。冬中餘雪在，墟上春流駛。風日暢懷抱，山川多秀氣。雕胡先晨炊，庖膾亦雲至。高情浪海岳，浮生寄天地。君子外簪纓，埃塵良不啻。所樂衡門中，陶然忘其貴。高館臨澄陂，曠然蕩心目。淡蕩動雲天，玲瓏映墟曲。鵲巢結空林，雉雊響幽谷。應接無閑暇，徘徊以躑躅。紆組上春堤，側弁倚喬木。弦望忽已晦，後期洲應綠。
冬日游覽:步出城東門，試騁千里目。青山橫蒼林，赤日團平陸。渭北走邯鄲，關東出函谷。秦地萬方會，來朝九州牧。雞鳴咸陽中，冠蓋相追逐。丞相過列侯，群公餞光祿。相如方老病，獨歸茂陵宿。
華岳:西嶽出浮雲，積雪在太清。連天凝黛色，百裡遙青冥。白日為之寒，森沉華陰城。昔聞乾坤閉，造化生巨靈。右足踏方止，左手推削成。天地忽開拆，大河註東溟。遂為西峙岳，雄雄鎮秦京。大君包覆載，至德被群生。上帝佇昭告，金天思奉迎。人祇望幸久，何獨禪雲亭。
同盧拾遺過韋給事東山別業二十韻給事首春…不果斯諾:托身侍雲陛，昧旦趨華軒。遂陪鵷鴻侶，霄漢同飛翻。君子垂惠顧，期我於田園。側聞景龍際，親降南面尊。萬乘駐山外，順風祈一言。高陽多夔龍，荊山積玙璠。盛德啟前烈，大賢鐘後昆。侍郎文昌宮，給事東掖垣。謁帝俱來下，冠蓋盈丘樊。閨風首邦族，庭訓延鄉村。採地包山河，樹井竟川原。岩端回綺檻，谷口開朱門。階下群峰首，雲中瀑水源。鳴玉滿春山，列筵先朝暾。會舞何颯沓，擊鐘彌朝昏。是時陽和節，清晝猶未暄。藹藹樹色深，嚶嚶鳥聲繁。顧己負宿諾，延頸慚芳蓀。蹇步守窮巷，高駕難攀援。素是獨往客，脫冠情彌敦。
藍田山石門精舍:落日山水好，漾舟信歸風。探奇不覺遠，因以緣源窮。遙愛雲木秀，初疑路不同。安知清流轉，偶與前山通。舍舟理輕策，果然愜所適。老僧四五人，逍遙蔭松柏。朝梵林未曙，夜禪山更寂。道心及牧童，世事問樵客。暝宿長林下，焚香卧瑤席。澗芳襲人衣，山月映石壁。再尋畏迷誤，明發更登歷。笑謝桃源人，花紅復來覿。
青溪一作過青溪水作:言入黃花川，每逐清溪水。隨山將萬轉，趣途無百裡。聲喧亂石中，色靜深松里。漾漾泛菱荇，澄澄映葭葦。我心素已閑，清川澹如此。請留盤石上，垂釣將已矣。
崔濮陽兄季重前山興山西去亦對維門:秋色有佳興，況君池上閑。悠悠西林下，自識門前山。千里橫黛色，數峰出雲間。嵯峨對秦國，合沓藏荊關。殘雨斜日照，夕嵐飛鳥還。故人今尚爾，嘆息此頹顏。
李處士山居:君子盈天階，小人甘自免。方隨煉金客，林上家絕巘。背嶺花未開，入雲樹深淺。清晝猶自眠，山鳥時一囀。
謁璿上人:少年不足言，識道年已長。事往安可悔，餘生幸能養。誓從斷臂血，不復嬰世網。浮名寄纓珮，空性無羈鞅。夙承大導師，焚香此瞻仰。頹然居一室，覆載紛萬象。高柳早鶯啼，長廊春雨響。床下阮家屐，窗前筇竹杖。方將見身雲，陋彼示天壤。一心在法要，願以無生獎。
瓜園詩:餘適欲鋤瓜，倚鋤聽叩門。鳴騶導驄馬，常從夾朱軒。窮巷正傳呼，故人儻相存。攜手追涼風，放心望乾坤。藹藹帝王州，宮觀一何繁。林端出綺道，殿頂搖華幡。素懷在青山，若值白雲屯。回風城西雨，返景原上村。前酌盈尊酒，往往聞清言。黃鸝囀深木，朱槿照中園。猶羡松下客，石上聞清猿。
自大散以往深林密竹磴道盤曲四五十里至黃牛嶺見黃花川:危徑幾萬轉，數里將三休。回環見徒侶，隱映隔林丘。颯颯松上雨，潺潺石中流。靜言深溪里，長嘯高山頭。望見南山陽，白露靄悠悠。青皋麗已凈，綠樹鬱如浮。曾是厭蒙密，曠然銷人憂。
新晴野望:新晴原野曠，極目無氛垢。郭門臨渡頭，村樹連谿口。白水明田外，碧峰出山後。農月無閑人，傾家事南畝。
宿鄭州:朝與周人辭，暮投鄭人宿。他鄉絕儔侶，孤客親僮僕。宛洛望不見，秋霖晦平陸。田父草際歸，村童雨中牧。主人東皋上，時稼繞茅屋。蟲思機杼悲，雀喧禾黍熟。明當渡京水，昨晚猶金谷。此去欲何言，窮邊徇微祿。
早入滎陽界:泛舟入滎澤，茲邑乃雄藩。河曲閭閻隘，川中煙火繁。因人見風俗，入境聞方言。秋野田疇盛，朝光市井喧。漁商波上客，雞犬岸旁村。前路白雲外，孤帆安可論。
渡河到清河作:泛舟大河裡，積水窮天涯。天波忽開拆，郡邑千萬家。行復見城市，宛然有桑麻。回瞻舊鄉國，淼漫連雲霞。
苦熱:赤日滿天地，火雲成山嶽。草木盡焦捲，川澤皆竭涸。輕紈覺衣重，密樹苦陰薄。莞簟不可近，絺綌再三濯。思出宇宙外，曠然在寥廓。長風萬里來，江海蕩煩濁。卻顧身為患，始知心未覺。忽入甘露門，宛然清涼樂。
納涼:喬木萬餘株，清流貫其中。前臨大川口，豁達來長風。漣漪涵白沙，素鮪如游空。偃卧盤石上，翻濤沃微躬。漱流復濯足，前對釣魚翁。貪餌凡幾許，徒思蓮葉東。
西施詠:艷色天下重，西施寧久微。朝仍越溪女，暮作吳宮妃。賤日豈殊眾，貴來方悟稀。邀人傅香粉，不自著羅衣。君寵益嬌態，君憐無是非。當時浣紗伴，莫得同車歸。持謝鄰家子，效顰安可希。
李陵詠時年十九:漢家李將軍，三代將門子。結發有奇策，少年成壯士。長驅塞上兒，深入單於壘。旌旗列相向，簫鼓悲何已。日暮沙漠陲，戰聲煙塵里。將令驕虜滅，豈獨名王侍。既失大軍援，遂嬰穹廬恥。少小蒙漢恩，何堪坐思此。深衷欲有報，投軀未能死。引領望子卿，非君誰相理。
濟上四賢詠。崔錄事:解印歸田裡，賢哉此丈夫。少年曾任俠，晚節更為儒。遁跡東山下，因家滄海隅。已聞能狎鳥，餘欲共乘桴。
濟上四賢詠。成文學:寶劍千金裝，登君白玉堂。身為平原客，家有邯鄲娼。使氣公卿坐，論心游俠場。中年不得意，謝病客游梁。
濟上四賢詠。鄭霍二山人一作寄崔鄭二山人:翩翩繁華子，多出金張門。幸有先人業，早蒙明主恩。童年且未學，肉食騖華軒。豈乏中林士，無人薦至尊。鄭公老泉石，霍子安丘樊。賣藥不二價，著書盈萬言。息陰無惡木，飲水必清源。吾賤不及議，斯人竟誰論。
過太乙觀賈生房:昔餘棲遁日，之子煙霞鄰。共攜松葉酒，俱篸竹皮巾。攀林遍岩洞，採藥無冬春。謬以道門子，徵為驂御臣。常恐丹液就，先我紫陽賓。夭促萬塗盡，哀傷百慮新。跡峻不容俗，才多反累真。泣對雙泉水，還山無主人。
燕子龕禪師:山中燕子龕，路劇羊腸惡。裂地競盤屈，插天多峭崿。瀑泉吼而噴，怪石看欲落。伯禹訪未知，五丁愁不鑿。上人無生緣，生長居紫閣。六時自搥磬，一飲常帶索。種田燒白雲，斫漆響丹壑。行隨拾慄猿，歸對巢松鶴。時許山神請，偶逢洞仙博。救世多慈悲，即心無行作。周商倦積阻，蜀物多淹泊。岩腹乍旁穿，澗唇時外拓。橋因倒樹架，柵值垂藤縛。鳥道悉已平，龍宮為之涸。跳波誰揭厲，絕壁免捫摸。山木日陰陰，結跏歸舊林。一向石門里，任君春草深。
羽林騎閨人:秋月臨高城，城中管弦思。離人堂上愁，稚子階前戲。出門復映戶，望望青絲騎。行人過欲盡，狂夫終不至。左右寂無言，相看共垂淚。
偶然作六首:楚國有狂夫，茫然無心想。散發不冠帶，行歌南陌上。孔丘與之言，仁義莫能獎。未嘗肯問天，何事須擊壤。復笑採薇人，胡為乃長往。田舍有老翁，垂白衡門里。有時農事閑，鬥酒呼鄰里。喧聒茅檐下，或坐或復起。短褐不為薄，園葵固足美。動則長子孫，不曾向城市。五帝與三王，古來稱天子。乾戈將揖讓，畢竟何者是。得意苟為樂，野田安足鄙。且當放懷去，行行沒餘齒。日夕見太行，沉吟未能去。問君何以然，世網嬰我故。小妹日成長，兄弟未有娶。家貧祿既薄，儲蓄非有素。幾回欲奮飛，踟躕復相顧。孫登長嘯台，松竹有遺處。相去詎幾許，故人在中路。愛染日已薄，禪寂日已固。忽乎吾將行，寧俟歲雲暮。陶潛任天真，其性頗耽酒。自從棄官來，家貧不能有。九月九日時，菊花空滿手。中心竊自思，儻有人送否。白衣攜壺觴，果來遺老叟。且喜得斟酌，安問升與鬥。奮衣野田中，今日嗟無負。兀傲迷東西，蓑笠不能守。傾倒強行行，酣歌歸五柳。生事不曾問，肯愧家中婦。趙女彈箜篌，復能邯鄲舞。夫婿輕薄兒，鬥雞事齊主。黃金買歌笑，用錢不復數。許史相經過，高門盈四牡。客舍有儒生，昂藏出鄒魯。讀書三十年，腰間無尺組。被服聖人教，一生自窮苦。老來懶賦詩，惟有老相隨。宿世謬詞客，前身應畫師。不能舍餘習，偶被世人知。名字本皆是，此心還不知。
寓言二首次首《律髓》入俠少類，作盧象《雜詩》:朱紱誰家子，無乃金張孫。驪駒從白馬，出入銅龍門。問爾何功德，多承明主恩。鬥雞平樂館，射雉上林園。曲陌車騎盛，高堂珠翠繁。奈何軒冕貴，不與布衣言。君家御溝上，垂柳夾朱門。列鼎會中貴，鳴珂朝至尊。生死在八議，窮達由一言。須識苦寒士，莫矜狐白溫。
冬夜書懷:冬宵寒且永，夜漏宮中發。草白靄繁霜，木衰澄清月。麗服映頹顏，朱燈照華發。漢家方尚少，顧影慚朝謁。
送康太守:城下滄江水，江邊黃鶴樓。朱闌將粉堞，江水映悠悠。鐃吹發夏口，使君居上頭。郭門隱楓岸，候吏趨蘆洲。何異臨川郡，還勞康樂侯。
送權二:高人不可有，清論復何深。一見如舊識，一言知道心。明時當薄宦，解薜去中林。芳草空隱處，白雲餘故岑。韓侯久攜手，河嶽共幽尋。悵別千餘里，臨堂鳴素琴。
休假還舊業便使一作盧象詩:謝病始告歸，依依入桑梓。家人皆佇立，相候衡門里。時輩皆長年，成人舊童子。上堂嘉慶畢，顧與姻親齒。論舊忽餘悲，目存且相喜。田園轉蕪沒，但有寒泉水。衰柳日蕭條，秋光清邑里。入門乍如客，休騎非便止。中飲顧王程，離憂從此始。
嘆白發:我年一何長，鬢發日已白。俯仰天地間，能為幾時客。惆悵故山雲，徘徊空日夕。何事與時人，東城復南陌。
別弟妹二首一作盧象詩:兩妹日成長，雙鬟將及人。已能持寶瑟，自解掩羅巾。念昔別時小，未知疏與親。今來始離恨，拭淚方殷勤。小弟更孩幼，歸來不相識。同居雖漸慣，見人猶未覓。宛作越人語，殊甘水鄉食。別此最為難，淚盡有餘憶。
哭殷遙:人生能幾何，畢竟歸無形。念君等為死，萬事傷人情。慈母未及葬，一女才十齡。泱漭寒郊外，蕭條聞哭聲。浮雲為蒼茫，飛鳥不能鳴。行人何寂寞，白日自凄清。憶昔君在時，問我學無生。勸君苦不早，令君無所成。故人各有贈，又不及生平。負爾非一途，慟哭返柴荊。
故南陽夫人樊氏輓歌:石窌恩榮重，金吾車騎盛。將朝每贈言，入室還相敬。疊鼓秋城動，懸旌寒日映。不言長不歸，環佩猶將聽。
夷門歌:七雄雄雌猶未分，攻城殺將何紛紛。秦兵益圍邯鄲急，魏王不救平原君。公子為嬴停駟馬，執轡愈恭意愈下。亥為屠肆鼓刀人，嬴乃夷門抱關者。非但慷慨獻良謀，意氣兼將身命酬。向風刎頸送公子，七十老翁何所求。
隴頭吟:長安少年游俠客，夜上戍樓看太白。隴頭明月迥臨關，隴上行人夜吹笛。關西老將不勝愁，駐馬聽之雙淚流。身經大小百餘戰，麾下偏裨萬戶侯。蘇武才為典屬國，節旄落盡海西頭。
老將行:少年十五二十時，步行奪得胡馬騎。射殺中山白額虎，肯數鄴下黃須兒。一身轉戰三千里，一劍曾當百萬師。漢兵奮迅如霹靂，虜騎崩騰畏蒺藜。衛青不敗由天幸，李廣無功緣數奇。自從棄置便衰朽，世事蹉跎成白首。昔時飛箭無全目，今日垂楊生左肘。路傍時賣故侯瓜，門前學種先生柳。蒼茫古木連窮巷，寥落寒山對虛牖。誓令疏勒出飛泉，不似潁川空使酒。賀蘭山下陣如雲，羽檄交馳日夕聞。節使三河募年少，詔書五道出將軍。試拂鐵衣如雪色，聊持寶劍動星文。願得燕弓射天將，恥令越甲鳴吳軍。莫嫌舊日雲中守，猶堪一戰取功勛。
燕支行時年二十一:漢家天將才且雄，來時謁帝明光宮。萬乘親推雙闕下，千官出餞五陵東。誓辭甲第金門里，身作長城玉塞中。衛霍才堪一騎將，朝廷不數貳師功。趙魏燕韓多勁卒，關西俠少何咆勃。報讎只是聞嘗膽，飲酒不曾妨刮骨。畫戟雕戈百日寒，連旗大旆黃塵沒。疊鼓遙翻瀚海波，鳴笳亂動天山月。麒麒錦帶佩吳鉤，颯沓青驪躍紫騮。拔劍已斷天驕臂，歸鞍共飲月支頭。漢兵大呼一當百，虜騎相看哭且愁。教戰雖令赴湯火，終知上將先伐謀。
桃源行時年十九:漁舟逐水愛山春，兩岸桃花夾去津。坐看紅樹不知遠，行盡青溪不見人。山口潛行始隈隩，山開曠望旋平陸。遙看一處攢雲樹，近入千家散花竹。樵客初傳漢姓名，居人未改秦衣服。居人共住武陵源，還從物外起田園。月明松下房櫳靜，日出雲中雞犬喧。驚聞俗客爭來集，競引還家問都邑。平明閭巷掃花開，薄暮漁樵乘水入。初因避地去人間，及至成仙遂不還。峽里誰知有人事，世中遙望空雲山。不疑靈境難聞見，塵心未盡思鄉縣。出洞無論隔山水，辭家終擬長游衍。自謂經過舊不迷，安知峰壑今來變。當時只記入山深，青溪幾曲到雲林。春來遍是桃花水，不辨仙源何處尋。
洛陽女兒行時年十六，一作十八:洛陽女兒對門居，才可容顏十五餘。良人玉勒乘驄馬，侍女金盤鱠鯉魚。畫閣朱樓盡相望，紅桃綠柳垂檐向。羅幃送上七香車，寶扇迎歸九華帳。狂夫富貴在青春，意氣驕奢劇季倫。自憐碧玉親教舞，不惜珊瑚持與人。春窗曙滅九微火，九微片片飛花瑣。戲罷曾無理曲時，妝成只是薰香坐。城中相識盡繁華，日夜經過趙李家。誰憐越女顏如玉，貧賤江頭自浣紗。
同崔傅答賢弟:洛陽才子姑蘇客，桂苑殊非故鄉陌。九江楓樹幾回青，一片揚州五湖白。揚州時有下江兵，蘭陵鎮前吹笛聲。夜火人歸富春郭，秋風鶴唳石頭城。周郎陸弟為儔侶，對舞前溪歌白紵。曲幾書留小史家，草堂棋賭山陰野。衣冠若話外台臣，先數夫君席上珍。更聞台閣求三語，遙想風流第一人。
贈吳官:長安客舍熱如煮，無個茗糜難御暑。空搖白團其諦苦，欲向縹囊還歸旅。江鄉鯖鮓不寄來，秦人湯餅那堪許。不如儂家任挑達，草屩撈蝦富春渚。
故人張諲工詩善易卜兼能丹青草隸頃以詩見贈聊獲酬之:不逐城東游俠兒，隱囊紗帽坐彈棋。蜀中夫子時開卦，洛下書生解詠詩。藥闌花徑衡門里，時復據梧聊隱幾。屏風誤點惑孫郎，團扇草書輕內史。故園高枕度三春，永日垂帷絕四鄰。自想蔡邕今已老，更將書籍與何人。
送崔五太守:長安廄吏來到門，朱文露網動行軒。黃花縣西九折阪，玉樹宮南五丈原。褒斜谷中不容幰，唯有白雲當露冕。子午山裡杜鵑啼，嘉陵水頭行客飯。劍門忽斷蜀川開，萬井雙流滿眼來。霧中遠樹刀州出，天際澄江巴字回。使君年紀三十餘，少年白皙專城居。欲持畫省郎官筆，回與臨邛父老書。
寒食城東即事:清溪一道穿桃李，演漾綠蒲涵白芷。溪上人家凡幾家，落花半落東流水。蹴踘屢過飛鳥上，鞦韆競出垂楊里。少年分日作遨游，不用清明兼上巳。
不遇詠:北闕獻書寢不報，南山種田時不登。百人會中身不預，五侯門前心不能。身投河朔飲君酒，家在茂陵平安否。且此登山復臨水，莫問春風動楊柳。今人昨人多自私，我心不說君應知。濟人然後拂衣去，肯作徒爾一男兒。
贈裴迪:不相見，不相見來久。日日泉水頭，常憶同攜手。攜手本同心，復嘆忽分襟。相憶今如此，相思深不深。
青雀歌與盧象、崔興宗、裴迪、弟縉同賦:青雀翅羽短，未能遠食玉山禾。猶勝黃雀爭上下，唧唧空倉復若何。
黃雀痴雜言走筆:黃雀痴，黃雀痴，謂言青鷇是我兒。一一口銜食，養得成毛衣。到大啁啾解游颺，各自東西南北飛。薄暮空巢上，羈雌獨自歸。鳳凰九雛亦如此，慎莫愁思憔悴損容輝。
新秦郡松樹歌:青青山上松，數里不見今更逢。不見君，心相憶，此心向君君應識。為君顏色高且閑，亭亭迥出浮雲間。
榆林郡歌:山頭松柏林，山下泉聲傷客心。千里萬里春草色，黃河東流流不息。黃龍戍上游俠兒，愁逢漢使不相識。
問寇校書雙谿:君家少室西，為復少室東，別來幾日今春風。新買雙谿定何似，餘生欲寄白雲中。
寄崇梵僧崇梵寺近東阿覆釜村:崇梵僧，崇梵僧，秋歸覆釜春不還。落花啼鳥紛紛亂，澗戶山窗寂寂閑。峽里誰知有人事，郡中遙望空雲山。
同比部楊員外十五夜游有懷靜者季:承明少休沐，建禮省文書。夜漏行人息，歸鞍落日餘。懸知三五夕，萬戶千門闢。夜出曙翻歸，傾城滿南陌。陌頭馳騁盡繁華，王孫公子五侯家。由來月明如白日，共道春燈勝百花。聊看侍中千寶騎，強識小婦七香車。香車寶馬共喧闐，個里多情俠少年。競向長楊柳市北，肯過精舍竹林前。獨有仙郎心寂寞，卻將宴坐為行樂。儻覺忘懷共往來，幸沾同舍甘藜藿。
答張五弟:終南有茅屋，前對終南山。終年無客常閉關，終日無心長自閑。不妨飲酒復垂釣，君但能來相往還。
雪中憶李楫:積雪滿阡陌，故人不可期。長安千門復萬戶，何處躞蹀黃金羈。
送李睢陽一本以前九句自為一首:將置酒，思悲翁。使君去，出城東。麥漸漸，雉子斑。槐陰陰，到潼關。騎連連，車遲遲。心中悲，宋又遠。周間之，南淮夷。東齊兒，碎碎織練與素絲，游人賈客信難持。五穀前熟方可為，下車閉閤君當思。天子當殿儼衣裳，大官尚食陳羽觴。彤庭散綬垂鳴璫，黃紙詔書出東廂，輕紈疊綺爛生光。宗室子弟君最賢，分憂當為百闢先。布衣一言相為死，何況聖主恩如天。鸞聲噦噦魯侯旂，明年上計朝京師。須憶今日鬥酒別，慎勿富貴忘我為。
奉和聖制天長節賜宰臣歌應制:太陽升兮照萬方，開閶闔兮臨玉堂，儼冕旒兮垂衣裳。金天凈兮麗三光，彤庭曙兮延八荒。德合天兮禮神遍，靈芝生兮慶雲見。唐堯後兮稷契臣，匝宇宙兮華胥人。盡九服兮皆四鄰，乾降瑞兮坤降珍。
登樓歌:聊上君兮高樓，飛甍鱗次兮在下。俯十二兮通衢，綠槐參差兮車馬。卻瞻兮龍首，前眺兮宜春。王畿鬱兮千里，山河壯兮咸秦。舍人下兮青宮，據胡床兮書空。執戟疲於下位，老夫好隱兮牆東。亦幸有張伯英草聖兮龍騰虯躍，擺長雲兮捩回風。琥珀酒兮雕胡飯，君不御兮日將晚。秋風兮吹衣，夕鳥兮爭返。孤砧發兮東城，林薄暮兮蟬聲遠。時不可兮再得，君何為兮偃蹇。
雙黃鵠歌送別時為節度判官，在涼州作:天路來兮雙黃鵠，雲上飛兮水上宿，撫翼和鳴整羽族。不得已，忽分飛，家在玉京朝紫微，主人臨水送將歸。悲笳嘹唳垂舞衣，賓欲散兮復相依。幾往返兮極浦，尚裴回兮落暉。岸上火兮相迎，將夜入兮邊城。鞍馬歸兮佳人散，悵離憂兮獨含情。
贈徐中書望終南山歌:晚下兮紫微，悵塵事兮多違。駐馬兮雙樹，望青山兮不歸。
送友人歸山歌二首離騷題作山中人:山寂寂兮無人，又蒼蒼兮多木。群龍兮滿朝，君何為兮空谷。文寡和兮思深，道難知兮行獨。悅石上兮流泉，與松間兮草屋。入雲中兮養雞，上山頭兮抱犢。神與棗兮如瓜，虎賣杏兮收谷。愧不才兮妨賢，嫌既老兮貪祿。誓解印兮相從，何詹尹兮何卜。山中人兮欲歸，雲冥冥兮雨霏霏。水驚波兮翠菅蘼，白鷺忽兮翻飛，君不可兮褰衣。山萬重兮一雲，混天地兮不分。樹晻曖兮氛氳，猿不見兮空聞。忽山西兮夕陽，見東皋兮遠村。平蕪綠兮千里，眇惆悵兮思君。
魚山神女祠歌。迎神:坎坎擊鼓，魚山之下。吹洞簫，望極浦。女巫進，紛屢舞。陳瑤席，湛清酤。風凄凄兮夜雨，不知神之來兮不來，使我心兮苦復苦。
魚山神女祠歌。送神:紛進舞兮堂前，目眷眷兮瓊筵。來不言兮意不傳，作暮雨兮愁空山。悲急管兮思繁弦，神之駕兮儼欲旋。倏雲收兮雨歇，山青青兮水潺湲。
白黿渦雜言走筆:南山之瀑水兮，激石滈瀑似雷驚，人相對兮不聞語聲。翻渦跳沫兮蒼苔濕，蘚老且厚，春草為之不生。獸不敢驚動，鳥不敢飛鳴。白黿渦濤戲瀨兮，委身以縱橫。王人之仁兮，不網不釣，得遂性以生成。
宋進馬哀詞:背春涉夏兮，眾木藹以繁陰。連金華與玉堂兮，宮閣鬱其沈沈。百官並入兮，何語笑之啞啞，君獨靜嘿以傷心。草王言兮不得辭，我悲減思兮少時。僕夫命駕兮，出閶闔，歷通逵。陌上人兮如故，識不識兮往來。眼中不見兮吾兒，驂紫騮兮從青驪。低光垂彩兮，怳不知其所之。闢朱戶兮望華軒，意斯子兮候門。忽思瘞兮城南，心瞀亂兮重昏。仰訴天之不仁兮，家唯一身，身止一子，何胤嗣之不繁，就單鮮而又死。將清白兮遺誰，問詩禮兮已矣。哀從中兮不可勝，豈暇料餘年兮復幾。日黯黯兮頹曄，鳥翩翩兮疾飛。邈窮天兮不返，疑有日兮來歸。靜言思兮永絕，復驚叫兮沾衣。客有弔之者曰：觀未始兮有物，同委蛻兮胡悲。且延陵兮未至，況西河兮不知。學無生兮庶可，幸能聽於吾師。
奉和聖制賜史供奉曲江宴應制:侍從有鄒枚，瓊筵就水開。言陪柏梁宴，新下建章來。對酒山河滿，移舟草樹回。天文同麗日，駐景惜行杯。
從岐王過楊氏別業應教:楊子談經所，淮王載酒過。興闌啼鳥換，坐久落花多。徑轉回銀燭，林開散玉珂。嚴城時未啟，前路擁笙歌。
從岐王夜宴衛家山池應教:座客香貂滿，宮娃綺幔張。澗花輕粉色，山月少燈光。積翠紗窗暗，飛泉繡戶涼。還將歌舞出，歸路莫愁長。
早朝:柳暗百花明，春深五鳳城。城烏睥睨曉，宮井轆轤聲。方朔金門侍，班姬玉輦迎。仍聞遣方士，東海訪蓬瀛。
同崔員外秋宵寓直:建禮高秋夜，承明候曉過。九門寒漏徹，萬井曙鐘多。月迥藏珠鬥，雲消出絳河。更慚衰朽質，南陌共鳴珂。
輞川閑居贈裴秀才迪:寒山轉蒼翠，秋水日潺湲。倚杖柴門外，臨風聽暮蟬。渡頭餘落日，墟里上孤煙。復值接輿醉，狂歌五柳前。
寄荊州張丞相:所思竟何在，悵望深荊門。舉世無相識，終身思舊恩。方將與農圃，藝植老丘園。目盡南飛雁，何由寄一言。
冬晚對雪憶胡居士家一作王劭詩，非:寒更傳曉箭，清鏡覽衰顏。隔牖風驚竹，開門雪滿山。灑空深巷靜，積素廣庭閑。借問袁安舍，翛然尚閉關。
和尹諫議史館山池:雲館接天居，霓裳侍玉除。春池百子外，芳樹萬年餘。洞有仙人籙，山藏太史書。君恩深漢帝，且莫上空虛。
奉和楊駙馬六郎秋夜即事:高樓月似霜，秋夜鬱金堂。對坐彈盧女，同看舞鳳凰。少兒多送酒，小玉更焚香。結束平陽騎，明朝入建章。
酬虞部蘇員外過藍田別業不見留之作:貧居依谷口，喬木帶荒村。石路枉回駕，山家誰候門。漁舟膠凍浦，獵火燒寒原。唯有白雲外，疏鐘聞夜猿。
酬比部楊員外暮宿琴台朝躋書閣率爾見贈之作盧照鄰:舊簡拂塵看，鳴琴候月彈。桃源迷漢姓，松樹有秦官。空谷歸人少，青山背日寒。羡君棲隱處，遙望白雲端。
酬嚴少尹徐舍人見過不遇:公門暇日少，窮巷故人稀。偶值乘籃輿，非關避白衣。不知炊黍谷，誰解掃荊扉。君但傾茶碗，無妨騎馬歸。
酬張少府:晚年唯好靜，萬事不關心。自顧無長策，空知返舊林。松風吹解帶，山月照彈琴。君問窮通理，漁歌入浦深。
酬賀四贈葛巾之作:野巾傳惠好，茲貺重兼金。嘉此幽棲物，能齊隱吏心。早朝方暫掛，晚沐復來簪。坐覺囂塵遠，思君共入林。
送丘為落第歸江東:憐君不得意，況復柳條春。為客黃金盡，還家白發新。五湖三畝宅，萬里一歸人。知爾不能薦，羞稱獻納臣。
送李判官赴東江:聞道皇華使，方隨皂蓋臣。封章通左語，冠冕化文身。樹色分揚子，潮聲滿富春。遙知辨璧吏，恩到泣珠人。
送封太守:忽解羊頭削，聊馳熊首轓。揚舲發夏口，按節向吳門。帆映丹陽郭，楓攢赤岸村。百城多候吏，露冕一何尊。
送嚴秀才還蜀:寧親為令子，似舅即賢甥。別路經花縣，還鄉入錦城。山臨青塞斷，江向白雲平。獻賦何時至，明君憶長卿。
送張判官赴河西:單車曾出塞，報國敢邀勛。見逐張徵虜，今思霍冠軍。沙平連白雲，蓬捲入黃雲。慷慨倚長劍，高歌一送君。
送岐州源長史歸同在崔常侍幕中，時常侍已歿:握手一相送，心悲安可論。秋風正蕭索，客散孟嘗門。故驛通槐里，長亭下槿原。徵西舊旌節，從此向河源。
送張道士歸山:先生何處去，王屋訪茅君。別婦留丹訣，驅雞入白雲。人間若剩住，天上復離群。當作遼城鶴，仙歌使爾聞。
同崔興宗送衡岳瑗公南歸:言從石菌閣，新下穆陵關。獨向池陽去，白雲留故山。綻衣秋日里，洗缽古松間。一施傳心法，唯將戒定還。
送錢少府還藍田:草色日向好，桃源人去稀。手持平子賦，目送老萊衣。每候山櫻發，時同海燕歸。今年寒食酒，應是返柴扉。
送丘為往唐州:宛洛有風塵，君行多苦辛。四愁連漢水，百口寄隨人。槐色陰清晝，楊花惹暮春。朝端肯相送，天子繡衣臣。
送元中丞轉運江淮一作錢起詩:薄賦歸天府，輕徭賴使臣。歡沾賜帛老，恩及捲綃人。去問珠官俗，來經石砝春。東南御亭上，莫使有風塵。
送崔九興宗游蜀:送君從此去，轉覺故人稀。徒御猶迴首，田園方掩扉。出門當旅食，中路授寒衣。江漢風流地，游人何歲歸。
送崔興宗:已恨親皆遠，誰憐友復稀。君王未西顧，游宦盡東歸。塞迥山河凈，天長雲樹微。方同菊花節，相待洛陽扉。
送平澹然判官:不識陽關路，新從定遠侯。黃雲斷春色，畫角起邊愁。瀚海經年到，交河出塞流。須令外國使，知飲月氏頭。
送劉司直赴安西:絕域陽關道，胡沙與塞塵。三春時有雁，萬里少行人。苜蓿隨天馬，葡萄逐漢臣。當令外國懼，不敢覓和親。
送趙都督赴代州得青字:天官動將星，漢上柳條青。萬里鳴刁鬥，三軍出井陘。忘身辭鳳闕，報國取龍庭。豈學書生輩，窗間老一經。
送方城韋明府:遙思葭菼際，寥落楚人行。高鳥長淮水，平蕪故郢城。使車聽雉乳，縣鼓應雞鳴。若見州從事，無嫌手板迎。
送李員外賢郎:少年何處去，負米上銅梁。借問阿戎父，知為童子郎。魚箋請詩賦，橦布作衣裳。薏苡扶衰病，歸來幸可將。
送梓州李使君:萬壑樹參天，千山響杜鵑。山中一夜雨，樹杪百重泉。漢女輸橦布，巴人訟芋田。文翁翻教授，不敢依先賢。
送張五諲歸宣城:五湖千萬里，況復五湖西。漁浦南陵郭，人家春谷谿。欲歸江淼淼，未到草萋萋。憶想蘭陵鎮，可宜猿更啼。
送友人南歸:萬里春應盡，三江雁亦稀。連天漢水廣，孤客郢城歸。鄖國稻苗秀，楚人菰米肥。懸知倚門望，遙識老萊衣。
送賀遂員外外甥:南國有歸舟，荊門溯上流。蒼茫葭菼外，雲水與昭丘。檣帶城烏去，江連暮雨愁。猿聲不可聽，莫待楚山秋。
送楊長史赴果州:褒斜不容幰，之子去何之。鳥道一千里，猿聲十二時。官橋祭酒客，山木女郎祠。別後同明月，君應聽子規。
送邢桂州:鐃吹喧京口，風波下洞庭。赭圻將赤岸，擊汰復揚舲。日落江湖白，潮來天地青。明珠歸合浦，應逐使臣星。
送宇文三赴河西充行軍司馬:橫吹雜繁笳，邊風捲塞沙。還聞田司馬，更逐李輕車。蒲類成秦地，莎車屬漢家。當令犬戎國，朝聘學昆邪。
送孫二:郊外誰相送，夫君道術親。書生鄒魯客，才子洛陽人。祖席依寒草，行車起暮塵。山川何寂寞，長望淚沾巾。
送崔三往密州覲省:南陌去悠悠，東郊不少留。同懷扇枕戀，獨念倚門愁。路繞天山雪，家臨海樹秋。魯連功未報，且莫蹈滄洲。
送孟六歸襄陽一作張子容詩:杜門不復出，久與世情疏。以此為良策，勸君歸舊廬。醉歌田舍酒，笑讀古人書。好是一生事，無勞獻子虛。
初出濟州別城中故人一作被出濟州:微官易得罪，謫去濟川陰。執政方持法，明君照此心。閭閻河潤上，井邑海雲深。縱有歸來日，各愁年鬢侵。
與盧象集朱家:主人能愛客，終日有逢迎。貰得新豐酒，復聞秦女箏。柳條疏客舍，槐葉下秋城。語笑且為樂，吾將達此生。
登裴秀才迪小台:端居不出戶，滿目望雲山。落日鳥邊下，秋原人外閑。遙知遠林際，不見此檐間。好客多乘月，應門莫上關。
游李山人所居因題屋壁:世上皆如夢，狂來止自歌。問年松樹老，有地竹林多。藥倩韓康賣，門容尚子過。翻嫌枕席上，無那白雲何。
過崔駙馬山池:畫樓吹笛妓，金碗酒家胡。錦石稱貞女，青松學大夫。脫貂貰桂醑，射雁與山廚。聞道高陽會，愚公谷正愚。
過福禪師蘭若:岩壑轉微徑，雲林隱法堂。羽人飛奏樂，天女跪焚香。竹外峰偏曙，藤陰水更涼。欲知禪坐久，行路長春芳。
過香積寺一作王昌齡詩:不知香積寺，數里入雲峰。古木無人徑，深山何處鐘。泉聲咽危石，日色冷青松。薄暮空潭曲，安禪制毒龍。
過感化寺曇興上人山院與裴迪同作:暮持筇竹杖，相待虎谿頭。催客聞山響，歸房逐水流。野花叢發好，谷鳥一聲幽。夜坐空林寂，松風直似秋。
夏日過青龍寺謁操禪師與裴迪同作:龍鐘一老翁，徐步謁禪宮。欲問義心義，遙知空病空。山河天眼裡，世界法身中。莫怪銷炎熱，能生大地風。
登辨覺寺:竹徑從初地，蓮峰出化城。窗中三楚盡，林上九江平。軟草承趺坐，長松響梵聲。空居法雲外，觀世得無生。
喜祖三至留宿:門前洛陽客，下馬拂徵衣。不枉故人駕，平生多掩扉。行人返深巷，積雪帶餘暉。早歲同袍者，高車何處歸。
黎拾遺昕裴秀才迪見過秋夜對雨之作:促織鳴已急，輕衣行向重。寒燈坐高館，秋雨聞疏鐘。白法調狂象，玄言問老龍。何人顧蓬徑，空愧求羊蹤。
慕容承攜素饌見過:紗帽烏皮幾，閑居懶賦詩。門看五柳識，年算六身知。靈壽君王賜，雕胡弟子炊。空勞酒食饌，持底解人頤。
晚春嚴少尹與諸公見過:松菊荒三徑，圖書共五車。烹葵邀上客，看竹到貧家。鵲乳先春草，鶯啼過落花。自憐黃發暮，一倍惜年華。
鄭果州相過:麗日照殘春，初晴草木新。床前磨鏡客，樹下灌園人。五馬驚窮巷，雙童逐老身。中廚辦粗飯，當恕阮家貧。
山居秋暝:空山新雨後，天氣晚來秋。明月松間照，清泉石上流。竹喧歸浣女，蓮動下漁舟。隨意春芳歇，王孫自可留。
終南別業一作初至山中，一作入山寄城中故人:中歲頗好道，晚家南山陲。興來每獨往，勝事空自知。行到水窮處，坐看雲起時。偶然值林叟，談笑無還期。
歸嵩山作:清川帶長薄，車馬去閑閑。流水如有意，暮禽相與還。荒城臨古渡，落日滿秋山。迢遞嵩高下，歸來且閉關。
歸輞川作:谷口疏鐘動，漁樵稍欲稀。悠然遠山暮，獨向白雲歸。菱蔓弱難定，楊花輕易飛。東皋春草色，惆悵掩柴扉。
韋給事山居:幽尋得此地，詎有一人曾。大壑隨階轉，群山入戶登。庖廚出深竹，印綬隔垂藤。即事辭軒冕，誰雲病未能。
山居即事:寂寞掩柴扉，蒼茫對落暉。鶴巢松樹遍，人訪蓽門稀。綠竹含新粉，紅蓮落故衣。渡頭煙火起，處處採菱歸。
終南山:太乙近天都，連山接海隅。白雲回望合，青靄入看無。分野中峰變，陰晴眾壑殊。欲投人處宿，隔水問樵夫。
輞川閑居:一從歸白社，不復到青門。時倚檐前樹，遠看原上村。青菰臨水拔，白鳥向山翻。寂寞於陵子，桔槔方灌園。
春園即事:宿雨乘輕屐，春寒著弊袍。開畦分白水，間柳發紅桃。草際成棋局，林端舉桔槔。還持鹿皮幾，日暮隱蓬蒿。
淇上田園即事:屏居淇水上，東野曠無山。日隱桑柘外，河明閭井間。牧童望村去，獵犬隨人還。靜者亦何事，荊扉乘晝關。
涼州郊外游望時為節度判官，在涼州作:野老才三戶，邊村少四鄰。婆娑依里社，簫鼓賽田神。灑酒澆芻狗，焚香拜木人。女巫紛屢舞，羅襪自生塵。
觀獵:風勁角弓鳴，將軍獵渭城。草枯鷹眼疾，雪盡馬蹄輕。忽過新豐市，還歸細柳營。回看射雕處，千里暮雲平。
春日上方即事:好讀高僧傳，時看闢谷方。鳩形將刻仗，龜殼用支床。柳色青山映，梨花夕鳥藏。北窗桃李下，閑坐但焚香。
漢江臨泛:楚塞三湘接，荊門九派通。江流天地外，山色有無中。郡邑浮前浦，波瀾動遠空。襄陽好風日，留醉與山翁。
泛前陂:秋空自明迥，況復遠人間。暢以沙際鶴，兼之雲外山。澄波澹將夕，清月皓方閑。此夜任孤棹，夷猶殊未還。
登河北城樓作:井邑傅岩上，客亭雲霧間。高城眺落日，極浦映蒼山。岸火孤舟宿，漁家夕鳥還。寂寥天地暮，心與廣川閑。
千塔主人:逆旅逢佳節，徵帆未可前。窗臨汴河水，門渡楚人船。雞犬散墟落，桑榆蔭遠田。所居人不見，枕席生雲煙。
使至塞上:單車欲問邊，屬國過居延。徵蓬出漢塞，歸雁入胡天。大漠孤煙直，長河落日圓。蕭關逢候吏，都護在燕然。
晚春歸思:新妝可憐色，落日捲羅帷。爐氣清珍簟，牆陰上玉墀。春蟲飛網戶，暮雀隱花枝。向晚多愁思，閑窗桃李時。
戲題示蕭氏甥:憐爾解臨池，渠爺未學詩。老夫何足似，弊宅倘因之。蘆筍穿荷葉，菱花罥雁兒。郗公不易勝，莫著外家欺。
秋夜獨坐一作冬夜書懷:獨坐悲雙鬢，空堂欲二更。雨中山果落，燈下草蟲鳴。白發終難變，黃金不可成。欲知除老病，唯有學無生。
待儲光羲不至:重門朝已啟，起坐聽車聲。要欲聞清佩，方將出戶迎。晚鐘鳴上苑，疏雨過春城。了自不相顧，臨堂空復情。
聽宮鶯:春樹繞宮牆，宮鶯囀曙光。忽驚啼暫斷，移處弄還長。隱葉棲承露，攀花出未央。游人未應返，為此始思鄉。
雜詩:雙燕初命子，五桃新作花。王昌是東舍，宋玉次西家。小小能織綺，時時出浣紗。親勞使君問，南陌駐香車。
留別錢起:卑棲卻得性，每與白雲歸。徇祿仍懷橘，看山免採薇。暮禽先去馬，新月待開扉。霄漢時迴首，知音青瑣闈。
留別丘為:歸鞍白雲外，繚繞出前山。今日又明日，自知心不閑。親勞簪組送，欲趁鶯花還。一步一迴首，遲遲向近關。
愚公谷三首青龍寺與黎昕戲題:愚谷與誰去，唯將黎子同。非須一處住，不那兩心空。寧問春將夏，誰論西復東。不知吾與子，若個是愚公。吾家愚谷里，此谷本來平。雖則行無跡，還能響應聲。不隨雲色暗，只待日光明。緣底名愚谷，都由愚所成。借問愚公谷，與君聊一尋。不尋翻到谷，此谷不離心。行處曾無險，看時豈有深。寄言塵世客，何處欲歸臨。
酬慕容十一:行行西陌返，駐幰問車公。挾轂雙官騎，應門五尺僮。老年如塞北，強起離牆東。為報壺丘子，來人道姓蒙。
過始皇墓時年十五，一作二十一:古墓成蒼嶺，幽宮象紫台。星辰七曜隔，河漢九泉開。有海人寧渡，無春雁不回。更聞松韻切，疑是大夫哀。
恭懿太子輓歌五首:何悟藏環早，才知拜璧年。翀天王子去，對日聖君憐。樹轉宮猶出，笳悲馬不前。雖蒙絕馳道，京兆別開阡。蘭殿新恩切，椒宮夕臨幽。白雲隨鳳管，明月在龍樓。人向青山哭，天臨渭水愁。雞鳴常問膳，今恨玉京留。騎吹凌霜發，旌旗夾路陳。凱容金節護，冊命玉符新。傅母悲香褓，君家擁畫輪。射熊今夢帝，秤象問何人。蒼舒留帝寵，子晉有仙才。五歲過人智，三天使鶴催。心悲陽祿館，目斷望思台。若道長安近，何為更不來。西望昆池闊，東瞻下杜平。山朝豫章館，樹轉鳳凰城。五校連旗色，千門疊鼓聲。金環如有驗，還向畫堂生。
故太子太師徐公輓歌四首:功德冠群英，彌綸有大名。軒皇用風後，傅說是星精。就第優遺老，來朝詔不名。留侯常闢谷，何苦不長生。謀猷為相國，翊戴奉宸輿。劍履升前殿，貂蟬托後車。齊侯疏土宇，漢室賴圖書。僻處留田宅，仍才十頃餘。舊里趨庭日，新年置酒辰。聞詩鸞渚客，獻賦鳳樓人。北首辭明主，東堂哭大臣。猶思御朱輅，不惜污車茵。久踐中臺座，終登上將壇。誰言斷車騎，空憶盛衣冠。風日咸陽慘，笳簫渭水寒。無人當便闕，應罷太師官。
故西河郡杜太守輓歌三首:天上去西徵，雲中護北平。生擒白馬將，連破黑雕城。忽見芻靈苦，徒聞竹使榮。空留左氏傳，誰繼卜商名。返葬金符守，同歸石窌妻。捲衣悲畫翟，持翣待鳴雞。容衛都人慘，山川駟馬嘶。猶聞隴上客，相對哭徵西。塗芻去國門，秘器出東園。太守留金印，夫人罷錦軒。旌旗轉衰木，簫鼓上寒原。墳樹應西靡，長思魏闕恩。
故南陽夫人樊氏輓歌:錦衣餘翟茀，繡轂罷魚軒。淑女詩長在，夫人法尚存。凝笳隨曉旆，行哭向秋原。歸去將何見，誰能返戟門。
達奚侍郎夫人寇氏輓詞二首:束帶將朝日，鳴環映牖辰。能令諫明主，相勸識賢人。遺掛空留壁，迴文日覆塵。金蠶將畫柳，何處更知春。女史悲彤管，夫人罷錦軒。卜塋占二室，行哭度千門。秋日光能淡，寒川波自翻。一朝成萬古，松柏暗平原。
送孫秀才《紀事》作王縉詩:帝城風日好，況復建平家。玉枕雙文簟，金盤五色瓜。山中無魯酒，松下飯胡麻。莫厭田家苦，歸期遠復賒。
奉和聖制慶玄元皇帝玉像之作應制:明君夢帝先，寶命上齊天。秦後徒聞樂，周王恥卜年。玉京移大像，金籙會群仙。承露調天供，臨空敞御筵。鬥回迎壽酒，山近起爐煙。願奉無為化，齋心學自然。
奉和聖制與太子諸王三月三日龍池春禊應制:故事修春禊，新宮展豫游。明君移鳳輦，太子出龍樓。賦掩陳王作，杯如洛水流。金人來捧劍，畫鷁去回舟。苑樹浮宮闕，天池照冕旒。宸章在雲表，垂象滿皇州。
奉和聖制上巳於望春亭觀禊飲應制:長樂青門外，宜春小苑東。樓開萬井上，輦過百花中。畫鷁移仙妓，金貂列上公。清歌邀落日，妙舞向春風。渭水明秦甸，黃山入漢宮。君王來祓禊，灞滻亦朝宗。
奉和聖制暮春送朝集使歸郡應制:萬國仰宗周，衣冠拜冕旒。玉乘迎大客，金節送諸侯。祖席傾三省，褰帷向九州。楊花飛上路，槐色蔭通溝。來預鈞天樂，歸分漢主憂。宸章類河漢，垂象滿中州。
三月三日曲江侍宴應制:萬乘親齋祭，千官喜豫游。奉迎從上苑，祓禊向中流。草樹連容衛，山河對冕旒。畫旗搖浦漵，春服滿汀洲。仙籞龍媒下，神皋鳳蹕留。從今億萬歲，天寶紀春秋。
奉和聖制重陽節宰臣及群官上壽應制:四海方無事，三秋大有年。百生無此日，萬壽願齊天。芍藥和金鼎，茱萸插玳筵。玉堂開右個，天樂動宮懸。御柳疏秋景，城鴉拂曙煙。無窮菊花節，長奉柏梁篇。
三月三日勤政樓侍宴應制:彩仗連宵合，瓊樓拂曙通。年光三月里，宮殿百花中。不數秦王日，誰將洛水同。酒筵嫌落絮，舞袖怯春風。天保無為德，人歡不戰功。仍臨九衢宴，更達四門聰。
奉和聖制十五夜然燈繼以酺宴應制:上路笙歌滿，春城漏刻長。游人多晝日，明月讓燈光。魚鑰通翔鳳，龍輿出建章。九衢陳廣樂，百福透名香。仙伎來金殿，都人繞玉堂。定應偷妙舞，從此學新妝。奉引迎三事，司儀列萬方。願將天地壽，同以獻君王。
奉和聖制幸玉真公主山莊因題石壁十韻之作應制:碧落風煙外，瑤台道路賒。如何連帝苑，別自有仙家。此地回鸞駕，綠溪轉翠華。洞中開日月，窗里發雲霞。庭養沖天鶴，溪流上漢查。種田生白玉，泥竈化丹砂。谷靜泉逾響，山深日易斜。御羹和石髓，香飯進胡麻。大道今無外，長生詎有涯。還瞻九霄上，來往五雲車。
春日直門下省早朝時為右補闕:騎省直明光，雞鳴謁建章。遙聞侍中珮，闇識令君香。玉漏隨銅史，天書拜夕郎。旌旗映閶闔，歌吹滿昭陽。官舍梅初紫，宮門柳欲黃。願將遲日意，同與聖恩長。
和僕射晉公扈從溫湯時為右補闕:天子幸新豐，旌旗渭水東。寒山天仗外，溫谷幔城中。奠玉群仙座，焚香太乙宮。出游逢牧馬，罷獵見非熊。上宰無為化，明時太古同。靈芝三秀紫，陳粟萬箱紅。王禮尊儒教，天兵小戰功。謀猶歸哲匠，詞賦屬文宗。司諫方無闕，陳詩且未工。長吟吉甫頌，朝夕仰清風。
和宋中丞夏日游福賢觀天長寺寺即陳左相宅所施之作:已相殷王國，空餘尚父谿。釣磯開月殿，築道出雲梯。積水浮香象，深山鳴白雞。虛空陳伎樂，衣服制虹霓。墨點三千界，丹飛六一泥。桃源勿遽返，再訪恐君迷。
和陳監四郎秋雨中思從弟據:裊裊秋風動，凄凄煙雨繁。聲連鳷鵲觀，色暗鳳凰原。細柳疏高閣，輕槐落洞門。九衢行欲斷，萬井寂無喧。忽有愁霖唱，更陳多露言。平原思令弟，康樂謝賢昆。逸興方三接，衰顏強七奔。相如今老病，歸守茂陵園。
上張令公:珥筆趨丹陛，垂璫上玉除。步檐青瑣闥，方幰晝輪車。市閱千金字，朝聞五色書。致君光帝典，薦士滿公車。伏奏回金駕，橫經重石渠。從茲罷角牴，且復幸儲胥。天統知堯後，王章笑魯初。匈奴遙俯伏，漢相儼簪裾。賈生非不遇，汲黯自堪疏。學易思求我，言詩或起予。當從大夫後，何惜隸人餘。
贈焦道士:海上游三島，淮南預八公。坐知千裡外，跳向一壺中。縮地朝珠闕，行天使玉童。飲人聊割酒，送客乍分風。天老能行氣，吾師不養空。謝君徒雀躍，無可問鴻濛。
贈東岳焦煉師:先生千歲餘，五嶽遍曾居。遙識齊侯鼎，新過王母廬。不能師孔墨，何事問長沮。玉管時來鳳，銅盤即釣魚。竦身空里語，明目夜中書。自有還丹術，時論太素初。頻蒙露版詔，時降軟輪車。山靜泉逾響，松高枝轉疏。支頤問樵客，世上復何如。
送秘書晁監還日本國:積水不可極，安知滄海東。九州何處遠，萬里若乘空。向國唯看日，歸帆但信風。鰲身映天黑，魚眼射波紅。鄉樹扶桑外，主人孤島中。別離方異域，音信若為通。
送禰郎中:東郊春草色，驅馬去悠悠。況復鄉山外，猿啼湘水流。島夷傳露版，江館候鳴騶。卉服為諸吏，珠官拜本州。孤鶯吟遠墅，野杏發山郵。早晚方歸奏，南中才忌秋。
送李太守赴上洛:商山包楚鄧，積翠藹沉沉。驛路飛泉灑，關門落照深。野花開古戍，行客響空林。板屋春多雨，山城晝欲陰。丹泉通虢略，白羽抵荊岑。若見西山爽，應知黃綺心。
送熊九赴任安陽:魏國應劉後，寂寥文雅空。漳河如舊日，之子繼清風。阡陌銅臺下，閭閻金虎中。送車盈灞上，輕騎出關東。相去千餘里，西園明月同。
山中示弟:山林吾喪我，冠帶爾成人。莫學嵇康懶，且安原憲貧。山陰多北戶，泉水在東鄰。緣合妄相有，性空無所親。安知廣成子，不是老夫身。
青龍寺曇璧上人兄院集:高處敞招提，虛空詎有倪。坐看南陌騎，下聽秦城雞。眇眇孤煙起，芊芊遠樹齊。青山萬井外，落日五陵西。眼界今無染，心空安可迷。
濟州過趙叟家宴:雖與人境接，閉門成隱居。道言莊叟事，儒行魯人餘。深巷斜暉靜，閑門高柳疏。荷鋤修藥圃，散帙曝農書。上客搖芳翰，中廚饋野蔬。夫君第高飲，景晏出林閭。
春過賀遂員外藥園:前年槿籬故，新作藥欄成。香草為君子，名花是長卿。水穿盤石透，藤系古松生。畫畏開廚走，來蒙倒屣迎。蔗漿菰米飯，蒟醬露葵羹。頗識灌園意，於陵不自輕。
過盧四員外宅看飯僧共題七韻:三賢異七賢，青眼慕青蓮。乞飯從香積，裁衣學水田。上人飛錫杖，檀越施金錢。趺坐檐前日，焚香竹下煙。寒空法雲地，秋色凈居天。身逐因緣法，心過次第禪。不須愁日暮，自有一燈然。
河南嚴尹弟見宿弊廬訪別人賦十韻:上客能論道，吾生學養蒙。貧交世情外，才子古人中。冠上方簪豸，車邊已畫熊。拂衣迎五馬，垂手憑雙童。花醥和松屑，茶香透竹叢。薄霜澄夜月，殘雪帶春風。古壁蒼苔黑，寒山遠燒紅。眼看東候別，心事北川同。為學輕先輩，何能訪老翁。欲知今日後，不樂為車公。
投道一師蘭若宿:一公棲太白，高頂出風煙。梵流諸壑遍，花雨一峰偏。跡為無心隱，名因立教傳。鳥來遠語法，客去更安禪。晝涉松路盡，暮投蘭若邊。洞房隱深竹，清夜聞遙泉。向是雲霞里，今成枕席前。豈唯暫留宿，服事將窮年。
游化感寺:翡翠香煙合，琉璃寶地平。龍宮連棟宇，虎穴傍檐楹。谷靜唯松響，山深無鳥聲。瓊峰當戶拆，金澗透林明。郢路雲端迥，秦川雨外晴。雁王銜果獻，鹿女踏花行。抖擻辭貧里，歸依宿化城。繞籬生野蕨，空館發山櫻。香飯青菰米，嘉蔬綠筍莖。誓陪清梵末，端坐學無生。
游悟真寺一作王縉詩:聞道黃金地，仍開白玉田。擲山移巨石，咒嶺出飛泉。猛虎同三徑，愁猿學四禪。買香然綠桂，乞火踏紅蓮。草色搖霞上，松聲泛月邊。山河窮百二，世界接三千。梵宇聊憑視，王城遂渺然。灞陵才出樹，渭水欲連天。遠縣分諸郭，孤村起白煙。望雲思聖主，披霧隱群賢。薄宦慚屍素，終身擬尚玄。誰知草庵客，曾和柏梁篇。
與蘇盧二員外期游方丈寺而蘇不至，因有是作:共仰頭陀行，能忘世諦情。回看雙鳳闕，相去一牛鳴。法向空林說，心隨寶地平。手巾花氎凈，香帔稻畦成。聞道邀同舍，相期宿化城。安知不來往，翻得似無生。
曉行巴峽:際曉投巴峽，餘春憶帝京。晴江一女浣，朝日眾雞鳴。水國舟中市，山橋樹杪行。登高萬井出，眺迥二流明。人作殊方語，鶯為故國聲。賴多山水趣，稍解別離情。
清如玉壺冰京兆府試，時年十九:玉壺何用好，偏許素冰居。未共銷丹日，還同照綺疏。抱明中不隱，含凈外疑虛。氣似庭霜積，光言砌月餘。曉凌飛鵲鏡，宵映聚螢書。若向夫君比，清心尚不如。
賦得秋日懸清光:寥廓涼天靜，晶明白日秋。圓光含萬象，碎影入閑流。迥與青冥合，遙同江甸浮。晝陰殊眾木，斜影下危樓。宋玉登高怨，張衡望遠愁。餘輝如可托，雲路豈悠悠。
東谿玩月一作王昌齡詩:月從斷山口，遙吐柴門端。萬木分空霽，流陰中夜攢。光連虛象白，氣與風露寒。谷靜秋泉響，岩深青靄殘。清燈入幽夢，破影抱空巒。恍惚琴窗里，松谿曉思難。
田家:舊谷行將盡，良苗未可希。老年方愛粥，卒歲且無衣。雀乳青苔井，雞鳴白板扉。柴車駕羸牸，草屩牧豪豨。夕雨紅榴拆，新秋綠芋肥。餉田桑下憩，旁舍草中歸。住處名愚谷，何煩問是非。
沈十四拾遺新竹生讀經處同諸公之作:閑居日清靜，修竹自檀欒。嫩節留餘籜，新業出舊闌。細枝風響亂，疏影月光寒。樂府裁龍笛，漁家伐釣竿。何如道門里，青翠拂仙壇。
雜詩:朝因折楊柳，相見洛陽隅。楚國無如妾，秦家自有夫。對人傳玉腕，映燭解羅襦。人見東方騎，皆言夫婿殊。持謝金吾子，煩君提玉壺。
哭褚司馬:妄識皆心累，浮生定死媒。誰言老龍吉，未免伯牛災。故有求仙藥，仍餘遁俗杯。山川秋樹苦，窗戶夜泉哀。尚憶青騾去，寧知白馬來。漢臣修史記，莫蔽褚生才。
過沈居士山居哭之:楊朱來此哭，桑扈返於真。獨自成千古，依然舊四鄰。閑檐喧鳥鵲，故榻滿埃塵。曙月孤鶯囀，空山五柳春。野花愁對客，泉水咽迎人。善捲明時隱，黔婁在日貧。逝川嗟爾命，丘井嘆吾身。前後徒言隔，相悲詎幾晨。
哭祖六自虛時年十八:否極嘗聞泰，嗟君獨不然。憫凶才稚齒，羸疾主中年。餘力文章秀，生知禮樂全。翰留天帳覽，詞入帝宮傳。國訝終軍少，人知賈誼賢。公卿盡虛左，朋識共推先。不恨依窮轍，終期濟巨川。才雄望羔雁，壽促背貂蟬。福善聞前錄，殲良昧上玄。何辜鎩鸞翮，底事碎事與。又作尿蜀斤龍泉，鵩起長沙賦。麟終曲阜編，域中君道廣。海內我情偏，乍失疑猶見。沉思悟絕緣，生前不忍別。死後向誰宣。為此情難盡，彌令憶更纏。本家清渭曲，歸葬舊塋邊。永去長安道，徒聞京兆阡。旌車出郊甸，鄉國隱雲天。定作無期別，寧同舊日旋。候門家屬苦，行路國人憐。送客哀難進，徵途泥復前。贈言為輓曲，奠席是離筵。念昔同攜手，風期不暫捐。南山俱隱逸，東洛類神仙。未省音容間，那堪生死遷。花時金谷飲，月夜竹林眠。滿地傳都賦，傾朝看藥船。群公咸屬目，微物敢齊肩。謬合同人旨，而將玉樹連。不期先掛劍，長恐後施鞭。為善吾無矣，知音子絕焉。琴聲縱不沒，終亦繼悲弦。
奉和聖制從蓬萊向興慶閣道中留春雨中春望之作應制:渭水自縈秦塞曲，黃山舊繞漢宮斜。鑾輿迥出千門柳，閣道回看上苑花。雲里帝城雙鳳闕，雨中春樹萬人家。為乘陽氣行時令，不是宸游玩物華。
大同殿柱產玉芝龍池上有慶雲神光照殿百官共睹…即事:欲笑周文歌宴鎬，遙輕漢武樂橫汾。豈知玉殿生三秀，詎有銅池出五雲。陌上堯樽傾北鬥，樓前舜樂動南薰。共歡天意同人意，萬歲千秋奉聖君。
敕賜百官櫻桃時為文部郎:芙蓉闕下會千官，紫禁朱櫻出上闌。才是寢園春薦後，非關御苑鳥銜殘。歸鞍競帶青絲籠，中使頻傾赤玉盤。飽食不須愁內熱，大官還有蔗漿寒。
敕借岐王九成宮避暑應教:帝子遠辭丹鳳闕，天書遙借翠微宮。隔窗雲霧生衣上，捲幔山泉入鏡中。林下水聲喧語笑，岩間樹色隱房櫳。仙家未必能勝此，何事吹笙向碧空。
和賈舍人早朝大明宮之作:絳幘雞人送曉籌，尚衣方進翠雲裘。九天閶闔開宮殿，萬國衣冠拜冕旒。日色才臨仙掌動，香煙欲傍袞龍浮。朝罷須裁五色詔，佩聲歸向鳳池頭。
和太常韋主簿五郎溫湯寓目之作:漢主離宮接露臺，秦川一半夕陽開。青山盡是朱旗繞，碧澗翻從玉殿來。新豐樹里行人度，小苑城邊獵騎回。聞道甘泉能獻賦，懸知獨有子雲才。
苑舍人能書梵字兼達梵音，皆曲盡其妙，戲為之贈:名儒待詔滿公車。才子為郎典石渠。蓮花法藏心懸悟，貝葉經文手自書。楚詞共許勝揚馬，梵字何人辨魯魚。故舊相望在三事，願君莫厭承明廬。
重酬苑郎中時為庫部員外:何幸含香奉至尊，多慚未報主人恩。草木盡能酬雨露，榮枯安敢問乾坤。仙郎有意憐同舍，丞相無私斷掃門。揚子解嘲徒自遣，馮唐已老復何論。
酬郭給事:洞門高閣靄餘輝，桃李陰陰柳絮飛。禁里疏鐘官舍晚，省中啼鳥吏人稀。晨搖玉佩趨金殿，夕奉天書拜瑣闈。強欲從君無那老，將因卧病解朝衣。
出塞時為御史監察塞上作:居延城外獵天驕，白草連山野火燒。暮雲空磧時驅馬，秋日平原好射雕。護羌校尉朝乘障，破虜將軍夜渡遼。玉靶角弓珠勒馬，漢家將賜霍嫖姚。
既蒙宥罪旋復拜官伏感聖恩竊書鄙意兼奉簡新…等諸公:忽蒙漢詔還冠冕，始覺殷王解網羅。日比皇明猶自暗，天齊聖壽未雲多。花迎喜氣皆知笑，鳥識歡心亦解歌。聞道百城新佩印，還來雙闕共鳴珂。
送方尊師歸嵩山:仙官欲往九龍潭，旄節朱幡倚石龕。山壓天中半天上，洞穿江底出江南。瀑布杉松常帶雨，夕陽蒼翠忽成嵐。借問迎來雙白鶴，已曾衡岳送蘇耽。
送楊少府貶郴州:明到衡山與洞庭，若為秋月聽猿聲。愁看北渚三湘遠，惡說南風五兩輕。青草瘴時過夏口，白頭浪里出湓城。長沙不久留才子，賈誼何須弔屈平。
過乘如禪師蕭居士嵩丘蘭若:無著天親弟與兄，嵩丘蘭若一峰晴。食隨鳴磬巢烏下，行踏空林落葉聲。迸水定侵香案濕，雨花應共石床平。深洞長松何所有，儼然天竺古先生。
春日與裴迪過新昌里訪呂逸人不遇:桃源一向絕風塵，柳市南頭訪隱淪。到門不敢題凡鳥，看竹何須問主人。城上青山如屋裡，東家流水入西鄰。閉戶著書多歲月，種松皆老作龍鱗。
酌酒與裴迪:酌酒與君君自寬，人情翻覆似波瀾。白首相知猶按劍，朱門先達笑彈冠。草色全經細雨濕，花枝欲動春風寒。世事浮雲何足問，不如高卧且加餐。
輞川別業:不到東山向一年，歸來才及種春田。雨中草色綠堪染，水上桃花紅欲然。優婁比丘經論學，傴僂丈人鄉里賢。披衣倒屣且相見，相歡語笑衡門前。
早秋山中作:無才不敢累明時，思向東谿守故籬。豈厭尚平婚嫁早，卻嫌陶令去官遲。草間蛩響臨秋急，山裡蟬聲薄暮悲。寂寞柴門人不到，空林獨與白雲期。
積雨輞川莊作一作秋歸輞川莊作:積雨空林煙火遲，蒸藜炊黍餉東菑。漠漠水田飛白鷺，陰陰夏木囀黃鸝。山中習靜觀朝槿，松下清齋折露葵。野老與人爭席罷，海鷗何事更相疑。
聽百舌鳥:上蘭門外草萋萋，未央宮中花里棲。亦有相隨過御苑，不知若個向金堤。入春解作千般語，拂曙能先百鳥啼。萬戶千門應覺曉，建章何必聽鳴雞。
息夫人時年二十:莫以今時寵，難忘舊日恩。看花滿眼淚，不共楚王言。
班婕妤三首:玉窗螢影度，金殿人聲絕。秋夜守羅帷，孤燈耿不滅。宮殿生秋草，君王恩幸疏。那堪聞鳳吹，門外度金輿。怪來妝閣閉，朝下不相迎。總向春園里，花間笑語聲。
輞川集。孟城坳:新家孟城口，古木餘衰柳。來者復為誰，空悲昔人有。
輞川集。華子岡:飛鳥去不窮，連山復秋色。上下華子岡，惆悵情何極。
輞川集。文杏館:文杏裁為梁，香茅結為宇。不知棟里雲，去作人間雨。
輞川集。斤竹嶺:檀欒映空曲，青翠漾漣漪。暗入商山路，樵人不可知。
輞川集。鹿柴:空山不見人，但聞人語響。返景入深林，復照青苔上。
輞川集。木蘭柴:秋山斂餘照，飛鳥逐前侶。彩翠時分明，夕嵐無處所。
輞川集。茱萸沜:結實紅且綠，復如花更開。山中儻留客，置此芙蓉杯。
輞川集。宮槐陌:仄徑蔭宮槐，幽陰多綠苔。應門但迎掃，畏有山僧來。
輞川集。臨湖亭:輕舸迎上客，悠悠湖上來。當軒對尊酒，四面芙蓉開。
輞川集。南垞:輕舟南垞去，北垞淼難即。隔浦望人家，遙遙不相識。
輞川集。欹湖:吹簫凌極浦，日暮送夫君。湖上一迴首，青山捲白雲。
輞川集。柳浪:分行接綺樹，倒影入清漪。不學御溝上，春風傷別離。
輞川集。欒家瀨:颯颯秋雨中，淺淺石溜瀉。跳波自相濺，白鷺驚復下。
輞川集。金屑泉:日飲金屑泉，少當千餘歲。翠鳳翊文螭，羽節朝玉帝。
輞川集。白石灘:清淺白石灘，綠蒲向堪把。家住水東西，浣紗明月下。
輞川集。北垞:北垞湖水北，雜樹映朱闌。逶迤南川水，明滅青林端。
輞川集。竹里館:獨坐幽篁里，彈琴復長嘯。深林人不知，明月來相照。
輞川集。辛夷塢:木末芙蓉花，山中發紅萼。澗戶寂無人，紛紛開且落。
輞川集。漆園:古人非傲吏，自闕經世務。偶寄一微官，婆娑數株樹。
輞川集。椒園:桂尊迎帝子，杜若贈佳人。椒漿奠瑤席，欲下雲中君。
皇甫岳雲溪雜題五首。鳥鳴澗:人閑桂花落，夜靜春山空。月出驚山鳥，時鳴春澗中。
皇甫岳雲溪雜題五首。蓮花塢:日日採蓮去，洲長多暮歸。弄篙莫濺水，畏濕紅蓮衣。
皇甫岳雲溪雜題五首。鸕鶿堰:乍向紅蓮沒，復出清蒲颺。獨立何褵褷，銜魚古查上。
皇甫岳雲溪雜題五首。上平田:朝耕上平田，暮耕上平田。借問問津者，寧知沮溺賢。
皇甫岳雲溪雜題五首。萍池:春池深且廣，會待輕舟回。靡靡綠萍合，垂楊掃復開。
答裴迪輞口遇雨憶終南山之作:淼淼寒流廣，蒼蒼秋雨晦。君問終南山，心知白雲外。
山中寄諸弟妹:山中多法侶，禪誦自為群。城郭遙相望，唯應見白雲。
聞裴秀才迪吟詩因戲贈:猿吟一何苦，愁朝復悲夕。莫作巫峽聲，腸斷秋江客。
贈韋穆十八:與君青眼客，共有白雲心。不向東山去，日令春草深。
送別一作山中送別，一作送友:山中相送罷，日暮掩柴扉。春草明年綠，王孫歸不歸。
臨高臺送黎拾遺:相送臨高臺，川原杳何極。日暮飛鳥還，行人去不息。
別輞川別業:依遲動車馬，惆悵出松蘿。忍別青山去，其如綠水何。
崔九弟欲往南山馬上口號與別:城隅一分手，幾日還相見。山中有桂花，莫待花如霰。
題友人雲母障子時年十五:君家雲母障，時向野庭開。自有山泉入，非因採畫來。
紅牡丹:綠艷閑且靜，紅衣淺復深。花心愁欲斷，春色豈知心。
左掖梨花一作海棠。與丘為、皇甫冉同作:閑灑階邊草，輕隨箔外風。黃鶯弄不足，銜入未央宮。
菩提寺禁口號又示裴迪:安得舍羅網，拂衣辭世喧。悠然策藜杖，歸向桃花源。
雜詩三首:家住孟津河，門對孟津口。常有江南船，寄書家中否。君自故鄉來，應知故鄉事。來日綺窗前，寒梅著花未。已見寒梅發，復聞啼鳥聲。心心視春草，畏向階前生。
崔興宗寫真詠:畫君年少時，如今君已老。今時新識人，知君舊時好。
山茱萸:朱實山下開，清香寒更發。幸與叢桂花，窗前向秋月。
相思:紅豆生南國，秋來發故枝。願君多採擷，此物最相思。
書事:輕陰閣小雨，深院晝慵開。坐看蒼苔色，欲上人衣來。
哭孟浩然時為殿中侍御史，知南選，至襄陽有作:故人不可見，漢水日東流。借問襄陽老，江山空蔡州。
闕題二首:荊谿白石出，天寒紅葉稀。山路元無雨，空翠濕人衣。相看不忍發，慘淡暮潮平。語罷更攜手，月明洲渚生。
田園樂七首一作輞川六言，第六首一作皇甫曾詩:厭見千門萬戶，經過北里南鄰。官府鳴珂有底，崆峒散發何人。再見封侯萬戶，立談賜璧一雙。詎勝耦耕南畝，何如高卧東窗。採菱渡頭風急，策杖林西日斜。杏樹壇邊漁父，桃花源裡人家。萋萋春草秋綠，落落長松夏寒。牛羊自歸村巷，童稚不識衣冠。山下孤煙遠村，天邊獨樹高原。一瓢顏回陋巷，五柳先生對門。桃紅復含宿雨，柳綠更帶朝煙。花落家童未掃，鶯啼山客猶眠。酌酒會臨泉水，抱琴好倚長松。南園露葵朝折，東谷黃粱夜舂。
少年行四首:新豐美酒鬥十千，咸陽游俠多少年。相逢意氣為君飲，系馬高樓垂柳邊。出身仕漢羽林郎，初隨驃騎戰漁陽。孰知不向邊庭苦，縱死猶聞俠骨香。一身能擘兩雕弧，虜騎千重只似無。偏坐金鞍調白羽，紛紛射殺五單於。漢家君臣歡宴終，高議雲台論戰功。天子臨軒賜侯印，將軍佩出明光宮。
贈裴旻將軍:腰間寶劍七星文，臂上雕弓百戰勛。見說雲中擒黠虜，始知天上有將軍。
九月九日憶山東兄弟時年十七:獨在異鄉為異客，每逢佳節倍思親。遙知兄弟登高處，遍插茱萸少一人。
送王尊師歸蜀中拜掃:大羅天上神仙客，濯錦江頭花柳春。不為碧雞稱使者，唯令白鶴報鄉人。
渭城曲一作送元二使安西:渭城朝雨浥輕塵，客舍青青楊柳春。勸君更盡一杯酒，西出陽關無故人。
齊州送祖二一作送別:送君南浦淚如絲，君向東州使我悲。為報故人憔悴盡，如今不似洛陽時。
送韋評事:欲逐將軍取右賢，沙場走馬向居延。遙知漢使蕭關外，愁見孤城落日邊。
靈雲池送從弟:金杯緩酌清歌轉，畫舸輕移艷舞回。自嘆鶺鴒臨水別，不同鴻雁向池來。
送沈子歸江東一作送沈子福之:楊柳渡頭行客稀，罟師蕩槳向臨圻。唯有相思似春色，江南江北送君歸。
與盧員外象過崔處士興宗林亭:綠樹重陰蓋四鄰，青苔日厚自無塵。科頭箕踞長松下，白眼看他世上人。
寒食汜上作一作途中口號:廣武城邊逢暮春，汶陽歸客淚沾巾。落花寂寂啼山鳥，楊柳青青渡水人。
戲題輞川別業:柳條拂地不須折，松樹披雲從更長。藤花欲暗藏猱子，柏葉初齊養麝香。
戲題盤石:可憐盤石臨泉水，復有垂楊拂酒盃。若道春風不解意，何因吹送落花來。
寄河上段十六:與君相見即相親，聞道君家在孟津。為見行舟試借問，客中時有洛陽人。
菩提寺禁裴迪來相看說逆賊等凝碧池上作音樂…示裴迪:萬戶傷心生野煙，百僚何日更朝天。秋槐葉落空宮里，凝碧池頭奏管弦。
涼州賽神時為節度判官，在涼州作:涼州城外少行人，百尺峰頭望虜塵。健兒擊鼓吹羌笛，共賽城東越騎神。
戲嘲史寰:清風細雨濕梅花，驟馬先過碧玉家。正值楚王宮里至，門前初下七香車。
嘆白發:宿昔朱顏成暮齒，須臾白發變垂髫。一生幾許傷心事，不向空門何處銷。
伊州歌:清風明月苦相思，蕩子從戎十載餘。徵人去日殷勤囑，歸雁來時數附書。
送殷四葬一作哭殷遙:送君返葬石樓山，松柏蒼蒼賓馭還。埋骨白雲長已矣，空餘流水向人間。
疑夢:莫驚寵辱空憂喜，莫計恩讎浪苦辛。黃帝孔丘何處問，安知不是夢中身。
句:人家在仙掌，雲氣欲生衣。
古離別:下階欲離別，相對映蘭叢。含辭未及吐，淚落蘭叢中。高堂靜秋日，羅衣飄暮風。誰能待明月，迴首見床空。
青雀歌:林間青雀兒，來往翩翩繞一枝。莫言不解銜環報，但問君恩今若為。
同王昌齡裴迪游青龍寺曇壁上人兄院集和兄維:林中空寂舍，階下終南山。高卧一床上，回看六合間。浮雲幾處滅，飛鳥何時還。問義天人接，無心世界閑。誰知大隱者，兄弟自追攀。
別輞川別業:山月曉仍在，林風涼不絕。殷勤如有情，惆悵令人別。
與盧員外象過崔處士興宗林亭:身名不問十年餘，老大誰能更讀書。林中獨酌鄰家酒，門外時聞長者車。
九日作:莫將邊地比京都，八月嚴霜草已枯。今日登高樽酒里，不知能有菊花無。
送孫秀才以下二首一作王維詩:帝城風日好，況復建平家。玉枕雙紋簟，金盤五色瓜。山中無魯酒，松下飯胡麻。莫厭田家苦，歸期遠復賒。
游悟真寺:聞道黃金地，仍開白玉田。擲山移巨石，咒嶺出飛泉。猛虎同三徑，愁猿學四禪。買香然綠桂，乞火蹈紅蓮。草色搖霞上，松聲泛月邊。山河窮百二，世界接三千。梵宇聊憑視，王城遂渺然。灞陵才出樹，渭水欲連天。遠縣分朱郭，孤村起白煙。望雲思聖主，披霧憶群賢。薄宦慚屍素，終身擬尚玄。誰知草庵客，曾和柏梁篇。
青龍寺曇壁上人院集:靈境信為絕，法堂出塵氛。自然成高致，向下看浮雲。迤邐峰岫列，參差閭井分。林端遠堞見，風末疏鐘聞。吾師久禪寂，在世超人群。
青雀歌:動息自適性，不曾妄與燕雀群。幸忝鵷鸞早相識，何時提攜致青雲。
游感化寺曇興上人山院:不遠灞陵邊，安居向十年。入門穿竹徑，留客聽山泉。鳥囀深林里，心閑落照前。浮名竟何益，從此願棲禪。
夏日過青龍寺謁操禪師:安禪一室內，左右竹亭幽。有法知不染，無言誰敢酬。鳥飛爭向夕，蟬噪已先秋。煩暑自茲適，清涼何所求。
春日與王右丞過新昌里訪呂逸人不遇:恨不逢君出荷蓑，青松白屋更無他。陶令五男曾不有，蔣生三徑枉相過。芙蓉曲沼春流滿，薜荔成帷晚靄多。聞說桃源好迷客，不如高卧眄庭柯。
輞川集二十首。孟城坳:結廬古城下，時登古城上。古城非疇昔，今人自來往。
輞川集二十首。華子岡:落日松風起，還家草露晞。雲光侵履跡，山翠拂人衣。
輞川集二十首。文杏館:迢迢文杏館，躋攀日已屢。南嶺與北湖，前看復回顧。
輞川集二十首。斤竹嶺:明流紆且直，綠筱密復深。一徑通山路，行歌望舊岑。
輞川集二十首。鹿柴:日夕見寒山，便為獨往客。不知深林事，但有麏麚跡。
輞川集二十首。木蘭柴:蒼蒼落日時，鳥聲亂溪水。緣溪路轉深，幽興何時已。
輞川集二十首。茱萸沜:飄香亂椒桂，布葉間檀欒。雲日雖回照，森沉猶自寒。
輞川集二十首。宮槐陌:門前宮槐陌，是向欹湖道。秋來山雨多，落葉無人掃。
輞川集二十首。臨湖亭:當軒彌滉漾，孤月正裴回。谷口猿聲發，風傳入戶來。
輞川集二十首。南垞:孤舟信一泊，南垞湖水岸。落日下崦嵫，清波殊淼漫。
輞川集二十首。欹湖:空闊湖水廣，青熒天色同。艤舟一長嘯，四面來清風。
輞川集二十首。柳浪:映池同一色，逐吹散如絲。結陰既得地，何謝陶家時。
輞川集二十首。欒家瀨:瀨聲喧極浦，沿涉向南津。泛泛鷗鳧渡，時時欲近人。
輞川集二十首。金屑泉:縈渟澹不流，金碧如可拾。迎晨含素華，獨往事朝汲。
輞川集二十首。白石灘:跂石復臨水，弄波情未極。日下川上寒，浮雲澹無色。
輞川集二十首。北垞:南山北垞下，結宇臨欹湖。每欲採樵去，扁舟出菰蒲。
輞川集二十首。竹里館:來過竹里館，日與道相親。出入唯山鳥，幽深無世人。
輞川集二十首。辛夷塢:綠堤春草合，王孫自留玩。況有辛夷花，色與芙蓉亂。
輞川集二十首。漆園:好閑早成性，果此諧宿諾。今日漆園游，還同莊叟樂。
輞川集二十首。椒園:丹刺罥人衣，芳香留過客。幸堪調鼎用，願君垂採摘。
輞口遇雨憶終南山因獻王維:積雨晦空曲，平沙滅浮彩。輞水去悠悠，南山復何在。
崔九欲往南山馬上口號與別一作留別王維:歸山深淺去，須盡丘壑美。莫學武陵人，暫游桃源里。
與盧員外象過崔處士興宗林亭:喬柯門里自成陰，散發窗中曾不簪。逍遙且喜從吾事，榮寵從來非我心。
西塔寺陸羽茶泉:竟陵西塔寺，蹤跡尚空虛。不獨支公住，曾經陸羽居。草堂荒產蛤，茶井冷生魚。一汲清泠水，高風味有餘。
同王右丞送瑗公南歸:行苦神亦秀，泠然谿上松。銅瓶與竹杖，來自祝融峰。常願入靈岳，藏經訪遺蹤。南歸見長老，且為說心胸。
青雀歌:青扈繞青林，翩翾陋體一微禽。不應常在藩籬下，他日凌雲誰見心。
和王維敕賜百官櫻桃:未央朝謁正逶迤，天上櫻桃錫此時。朱實初傳九華殿，繁花舊雜萬年枝。未勝晏子江南橘，莫比潘家大谷梨。聞道令人好顏色，神農本草自應知。
留別王維:駐馬欲分襟，清寒御溝上。前山景氣佳，獨往還惆悵。
酬王維盧象見過林亭:窮巷空林常閉關，悠然獨卧對前山。今朝忽枉嵇生駕，倒屣開門遙解顏。
送大理正攝御史判涼州別駕:天子念西疆，咨君去不遑。垂銀棘庭印，持斧柏台綱。雪下天山白，泉枯塞草黃。佇聞河隴外，還繼海沂康。
酬王維:蓮花梵字本從天，華省仙郎早悟禪。三點成伊猶有想，一觀如幻自忘筌。為文已變當時體，入用還推間氣賢。應同羅漢無名欲，故作馮唐老歲年。
尋西山隱者不遇一作山行尋隱者不遇:絕頂一茅茨，直上三十里。扣關無僮僕，窺室唯案幾。若非巾柴車，應是釣秋水。差池不相見，黽勉空仰止。草色新雨中，松聲晚窗里。及茲契幽絕，自足蕩心耳。雖無賓主意，頗得清凈理。興盡方下山，何必待之子。
題農父廬舍:東風何時至，已綠湖上山。湖上春已早，田家日不閑。溝塍流水處，耒耜平蕪間。薄暮飯牛罷，歸來還閉關。
泛若耶谿:結廬若耶里，左右若耶水。無日不釣魚，有時向城市。溪中水流急，渡口水流寬。每得樵風便，往來殊不難。一川草長綠，四時那得辨。短褐衣妻兒，餘糧及雞犬。日暮鳥雀稀，稚子呼牛歸。住處無鄰里，柴門獨掩扉。
湖中寄王侍御:日日湖水上，好登湖上樓。終年不向郭，過午始梳頭。嘗自愛杯酒，得無相獻酬。小僮能膾鯉，少妾事蓮舟。每有南浦信，仍期後月游。方春轉搖蕩，孤興時淹留。驄馬真傲吏，翛然無所求。晨趨玉階下，心許滄江流。少別如昨日，何言經數秋。應知方外事，獨往非悠悠。
登潤州城:天末江城晚，登臨客望迷。春潮平島嶼，殘雨隔虹蜺。鳥與孤帆遠，煙和獨樹低。鄉山何處是，目斷廣陵西。
尋廬山崔徵君:日高雞犬靜，門掩向寒塘。夜竹深茅宇，秋亭冷石床。住山年已遠，服藥壽偏長。虛棄浮生者，相逢益自傷。
留別王維一作王維留別丘為詩:歸鞍白雲外，繚繞出前山。今日又明日，自知心不閑。親勞簪組送，欲趁鶯花還。一步一迴首，遲遲向近關。
竹下殘雪:一點消未盡，孤月在竹陰。晴光夜轉瑩，寒氣曉仍深。還對讀書牖，且關乘興心。已能依此地，終不傍瑤琴。
送閻校書之越:南入剡中路，草雲應轉微。湖邊好花照，山口細泉飛。此地饒古跡，世人多忘歸。經年松雪在，永日世情稀。芸閣應相望，芳時不可違。
省試夏日可畏一作張籍詩:赫赫溫風扇，炎炎夏日徂。火威馳迥野，畏景爍遙途。勢矯翔陽翰，功分造化爐。禁城千品燭，黃道一輪孤。落照頻空簟，餘暉捲夕梧。如何倦游子，中路獨踟躕。
左掖梨花同王維、皇甫冉賦:冷艷全欺雪，餘香乍入衣。春風且莫定，吹向玉階飛。
渡漢江一作戴叔倫詩，題作江行:漾舟漢江上，掛席候風生。臨泛何容與，愛此江水清。蘆洲隱遙嶂，露日映孤城。自顧疏野性，難忘鷗鳥情。聊復與時顧，暫欲解塵纓。跋涉非吾願，虛懷浩已盈。
冬至下寄舍弟時應赴入京雜言:去去知未遠，依依甚初別。他鄉至下心，昨夜階前雪。終日讀書仍少孤，家貧兄弟未當途。適遠才過宿舂料，相隨惟一平頭奴。男兒出門事四海，立身世業文章在。莫漫憶柴扉，駟馬高車朝紫微。江南驛使不曾斷，迎前為爾非春衣。
送晁補闕歸日本國:西掖承休浣，東隅返故林。來稱郯子學，歸是越人吟。馬上秋郊遠，舟中曙海陰。知君懷魏闕，萬里獨搖心。
古游俠呈軍中諸將一作游俠篇:少年負膽氣，好勇復知機。仗劍出門去，孤城逢合圍。殺人遼水上，走馬漁陽歸。錯落金鎖甲，蒙茸貂鼠衣。還家行且獵，弓矢速如飛。地迥鷹犬疾，草深狐兔肥。腰間帶兩綬，轉盼生光輝。顧謂今日戰，何如隨建威。
贈輕車:悠悠遠行歸，經春涉長道。幽冀桑始青，洛陽蠶欲老。憶昨戎馬地，別時心草草。烽火從北來，邊城閉常早。平生少相遇，未得展懷抱。今日杯酒間，見君交情好。
贈王威古:三十羽林將，出身常事邊。春風吹淺草，獵騎何翩翩。插羽兩相顧，鳴弓新上弦。射麋入深谷，飲馬投荒泉。馬上共傾酒，野中聊割鮮。相看未及飲，雜虜寇幽燕。烽火去不息，胡塵高際天。長驅救東北，戰解城亦全。報國行赴難，古來皆共然。
贈懷一上人:法師東南秀，世實豪家子。削發十二年，誦經峨眉里。自此照群蒙，卓然為道雄。觀生盡入妄，悟有皆成空。凈體無眾染，苦心歸妙宗。一朝敕書至，召入承明宮。說法金殿里，焚香清禁中。傳燈遍都邑，杖錫游王公。天子揖妙道，群僚趨下風。我法本無著，時來出林壑。因心得化城，隨病皆與藥。上啟黃屋心，下除蒼生縛。一從入君門，說法無朝昏。帝作轉輪王，師為持戒尊。軒風灑甘露，佛雨生慈根。但有滅度理，而生開濟恩。復聞江海曲，好殺成風俗。帝曰我上人，為除膻腥欲。是日發西秦，東南至蘄春。風將衡桂接，地與吳楚鄰。舊少清信士，實多漁獵人。一聞吾師至，舍網江湖濱。作禮懺前惡，潔誠期後因。因成日既久，事濟身不守。更出淮楚間，復來荊河口。荊河馬卿岑，茲地近道林。入講鳥常狎，坐禪獸不侵。都非緣未盡，曾是教所任。故我一來事，永承微妙音。竹房見衣缽，松宇清身心。早悔業至淺，晚成計可尋。善哉遠公義，清凈如黃金。
游天竺寺:晨登天竺山，山殿朝陽曉。厓泉爭噴薄，江岫相縈繞。直上孤頂高，平看眾峰小。南州十二月，地暖冰雪少。青翠滿寒山，藤蘿覆冬沼。花龕瀑布側，青壁石林杪。鳴鐘集人天，施飯聚猿鳥。洗意歸清凈，澄心悟空了。始知世上人，萬物一何擾。
入若耶溪:輕舟去何疾，已到雲林境。起坐魚鳥間，動搖山水影。岩中響自答，溪里言彌靜。事事令人幽，停橈向餘景。
雜詩:可憐青銅鏡，掛在白玉堂。玉堂有美女，嬌弄明月光。羅袖拂金鵲，彩屏點紅妝。妝罷含情坐，春風桃李香。
結定襄郡獄效陶體:我在河東時，使往定襄里。定襄諸小兒，爭訟紛城市。長老莫敢言，太守不能理。謗書盈幾案，文墨相填委。牽引肆中翁，追呼田家子。我來折此獄，五聽辨疑似。小大必以情，未嘗施鞭箠。是時三月暮，遍野農桑起。里巷鳴春鳩，田園引流水。此鄉多雜俗，戎夏殊音旨。顧問邊塞人，勞情曷雲已。
長安道一作霍將軍:長安甲第高入雲，誰家居住霍將軍。日晚朝回擁賓從，路傍揖拜何紛紛。莫言炙手手可熱，須臾火盡灰亦滅。莫言貧賤即可欺，人生富貴自有時。一朝天子賜顏色，世上悠悠應始知。
行路難:君不見建章宮中金明枝，萬萬長條拂地垂。二月三月花如霰，九重幽深君不見。艷彩朝含四寶宮，香風旦入朝雲殿。漢家宮女春未闌，愛此芳香朝暮看。看來看去心不忘，攀折將安鏡臺上。雙雙素手剪不成，兩兩紅妝笑相向。建章昨夜起春風，一花飛落長信宮。長信麗人見花泣，憶此珍樹何嗟及。我昔初在昭陽時，朝攀暮折登玉墀。只言歲歲長相對，不悟今朝遙相思。
孟門行:黃雀銜黃花，翩翩傍檐隙。本擬報君恩，如何反彈射。金罍美酒滿座春，平原愛才多眾賓。滿堂盡是忠義士，何意得有讒諛人。諛言反覆那可道，能令君心不自保。北園新栽桃李枝，根株未固何轉移。成陰結實君自取，若問傍人那得知。
渭城少年行:洛陽三月梨花飛，秦地行人春憶歸。揚鞭走馬城南陌，朝逢驛使秦川客。驛使前日發章台，傳道長安春早來。棠梨宮中燕初至，葡萄館里花正開。念此使人歸更早，三月便達長安道。長安道上春可憐，搖風蕩日曲江邊。萬戶樓台臨渭水，五陵花柳滿秦川。秦川寒食盛繁華，游子春來不見家。鬥雞下杜塵初合，走馬章台日半斜。章台帝城稱貴里，青樓日晚歌鐘起。貴里豪家白馬驕，五陵年少不相饒。雙雙挾彈來金市，兩兩鳴鞭上渭橋。渭城橋頭酒新熟，金鞍白馬誰家宿。可憐錦瑟箏琵琶，玉壺清酒就倡家。小婦春來不解羞，嬌歌一曲楊柳花。
盧姬篇:盧姬少小魏王家，綠鬢紅唇桃李花。魏王綺樓十二重，水晶簾箔繡芙蓉。白玉欄乾金作柱，樓上朝朝學歌舞。前堂後堂羅袖人，南窗北窗花發春。翠幌珠簾鬥絲管，一彈一奏雲欲斷。君王日晚下朝歸，鳴環佩玉生光輝。人生今日得嬌貴，誰道盧姬身細微。
江畔老人愁:江南年少十八九，乘舟欲渡青溪口。青溪口邊一老翁，鬢眉皓白已衰朽。自言家代仕梁陳，垂朱拖紫三十人。兩朝出將復入相，五世疊鼓乘朱輪。父兄三葉皆尚主，子女四代為妃嬪。南山賜田接御苑，北宮甲第連紫宸。直言榮華未休歇，不覺山崩海將竭。兵戈亂入建康城，煙火連燒未央闕。衣冠士子陷鋒刃，良將名臣盡埋沒。山川改易失市朝，衢路縱橫填白骨。老人此時尚少年，脫身走得投海邊。罷兵歲餘未敢出，去鄉三載方來旋。蓬蒿忘卻五城宅，草木不識青谿田。雖然得歸到鄉土，零丁貧賤長辛苦。採樵屢入歷陽山，刈稻常過新林浦。少年欲知老人歲，豈知今年一百五。君今少壯我已衰，我昔少年君不睹。人生貴賤各有時，莫見羸老相輕欺。感君相問為君說，說罷不覺令人悲。
邯鄲宮人怨:邯鄲陌上三月春，暮行逢見一婦人。自言鄉里本燕趙，少小隨家西入秦。母兄憐愛無儔侶，五歲名為阿嬌女。七歲豐茸好顏色，八歲黠惠能言語。十三兄弟教詩書，十五青樓學歌舞。我家青樓臨道傍，紗窗綺幔暗聞香。日暮笙歌君駐馬，春日妝梳妾斷腸。不用城南使君婿，本求三十侍中郎。何知漢帝好容色，玉輦攜登歸建章。建章宮殿不知數，萬戶千門深且長。百堵塗椒接青瑣，九華閣道連洞房。水晶簾箔雲母扇，琉璃窗牖玳瑁床。歲歲年年奉歡宴，嬌貴榮華誰不羡。恩情莫比陳皇后，寵愛全勝趙飛燕。瑤房侍寢世莫知，金屋更衣人不見。誰言一朝復一日，君王棄世市朝變。宮車出葬茂陵田，賤妾獨留長信殿。一朝太子升至尊，宮中人事如掌翻。同時侍女見讒毀，後來新人莫敢言。兄弟印綬皆被奪，昔年賞賜不復存。一旦放歸舊鄉里，乘車垂淚還入門。父母愍我曾富貴，嫁與西舍金王孫。念此翻覆復何道，百年盛衰誰能保。憶昨尚如春日花，悲今已作秋時草。少年去去莫停鞭，人生萬事由上天。非我今日獨如此，古今歇薄皆共然。
川上女:川上女，晚妝鮮，日落青渚試輕楫。汀長花滿正回船，暮來浪起風轉緊。自言此去橫塘近，綠江無伴夜獨行，獨行心緒愁無盡。
雁門胡人歌:高山代郡東接燕，雁門胡人家近邊。解放胡鷹逐塞鳥，能將代馬獵秋田。山頭野火寒多燒，雨里孤峰濕作煙。聞道遼西無鬥戰，時時醉向酒家眠。
代閨人答輕薄少年:妾家近隔鳳凰池，粉壁紗窗楊柳垂。本期漢代金吾婿，誤嫁長安游俠兒。兒家夫婿多輕薄，借客探丸重然諾。平明挾彈入新豐，日晚揮鞭出長樂。青絲白馬冶游園，能使行人駐馬看。自矜陌上繁華盛，不念閨中花鳥闌。花間陌上春將晚，走馬鬥雞猶未返。三時出望無消息，一去那知行近遠。桃李花開覆井欄，朱樓落日捲簾看。愁來欲奏相思曲，抱得秦箏不忍彈。
七夕:長安城中月如練，家家此夜持針線。仙裙玉佩空自知，天上人間不相見。長信深陰夜轉幽，瑤階金閣數螢流。班姬此夕愁無限，河漢三更看鬥牛。
長門怨:君王寵初歇，棄妾長門宮。紫殿青苔滿，高樓明月空。夜愁生枕席，春意罷簾櫳。泣盡無人問，容華落鏡中。
王家少婦一作古意:十五嫁王昌，盈盈入畫堂。自矜年最少，復倚婿為郎。舞愛前谿綠，歌憐子夜長。閑來鬥百草，度日不成妝。
岐王席觀妓一作盧女曲:二月春來半，宮中日漸長。柳垂金屋暖，花發玉樓香。拂匣先臨鏡，調笙更炙簧。還將歌舞態，只擬奉君王。
上巳:巳日帝城春，傾都祓禊晨。停車須傍水，奏樂要驚塵。弱柳障行騎，浮橋擁看人。猶言日尚早，更向九龍津。
贈梁州張都督:聞君為漢將，虜騎罷南侵。出塞清沙漠，還家拜羽林。風霜臣節苦，歲月主恩深。為語西河使，知餘報國心。
贈盧八象:客從巴水渡，傳爾溯行舟。是日風波霽，高堂雨半收。青山滿蜀道，綠水向荊州。不作書相問，誰能慰別愁。
題潼關樓:客行逢雨霽，歇馬上津樓。山勢雄三輔，關門扼九州。川從陝路去，河繞華陰流。向晚登臨處，風煙萬里愁。
題沈隱侯八詠樓:梁日東陽守，為樓望越中。綠窗明月在，青史古人空。江靜聞山狖，川長數塞鴻。登臨白雲晚，流恨此遺風。
晚入汴水:昨晚南行楚，今朝北溯河。客愁能幾日，鄉路漸無多。晴景搖津樹，春風起棹歌。長淮亦已盡，寧復畏潮波。
發錦沙村:北上途未半，南行歲已闌。孤舟下建德，江水入新安。海近山常雨，谿深地早寒。行行泊不可，須及子陵灘。
送單於裴都護赴西河:徵馬去翩翩，城秋月正圓。單於莫近塞，都護欲臨邊。漢驛通煙火，胡沙乏井泉。功成須獻捷，未必去經年。
黃鶴樓:昔人已乘白雲去，此地空餘黃鶴樓。黃鶴一去不復返，白雲千載空悠悠。晴川歷歷漢陽樹，春草萋萋鸚鵡洲。日暮鄉關何處是，煙波江上使人愁。
行經華陰:岧嶢太華俯咸京，天外三峰削不成。武帝祠前雲欲散，仙人掌上雨初晴。河山北枕秦關險，驛樹西連漢畤平。借問路傍名利客，無如此處學長生。
相逢行:妾年初二八，家住洛橋頭。玉戶臨馳道，朱門近御溝。使君何假問，夫婿大長秋。女弟新承寵，諸兄近拜侯。春生百子殿，花發五城樓。出入千門里，年年樂未休。
遼西作一作關西行:燕郊芳歲晚，殘雪凍邊城。四月青草合，遼陽春水生。胡人正牧馬，漢將日徵兵。露重寶刀濕，沙虛金鼓鳴。寒衣著已盡，春服與誰成。寄語洛陽使，為傳邊塞情。
奉和許給事夜直簡諸公:西掖黃樞近，東曹紫禁連。地因才子拜，人用省郎遷。夜直千門靜，河明萬象懸。建章宵漏急，閶闔曉鐘傳。寵列貂蟬位，恩深侍從年。九重初起草，五夜即成篇。顧己無官次，循涯但自憐。遠陪蘭署作，空此仰神仙。
舟行入剡:鳴棹下東陽，回舟入剡鄉。青山行不盡，綠水去何長。地氣秋仍濕，江風晚漸涼。山梅猶作雨，谿橘未知霜。謝客文逾盛，林公未可忘。多慚越中好，流恨閱時芳。
澄水如鑒:聖賢將立喻，上善貯情深。潔白依全德，澄清有片心。澆浮知不撓，濫濁固難侵。方寸懸高鑒，生涯詎陸沉。對泉能自誡，如鏡靜相臨。廉慎傳家政，流芳合古今。
長乾曲四首一作江南曲:君家何處住，妾住在橫塘。停船暫借問，或恐是同鄉。家臨九江水，來去九江側。同是長乾人，自小不相識。下渚多風浪，蓮舟漸覺稀。那能不相待，獨自逆潮歸。三江潮水急，五湖風浪涌。由來花性輕，莫畏蓮舟重。
維揚送友還蘇州:長安南下幾程途，得到邗溝弔綠蕪。渚畔鱸魚舟上釣，羡君歸老向東吳。
古意二首:夫差日淫放，舉國求妃嬪。自謂得王寵，代間無美人。碧羅象天閣，坐輦乘芳春。宮女數千騎，常游江水濱。年深玉顏老，時薄花妝新。拭淚下金殿，嬌多不顧身。生前妒歌舞，死後同灰塵。冢墓令人哀，哀於銅雀台。楚王竟何去，獨自留巫山。偏使世人見，迢迢江漢間。駐舟春谿里，誓願拜靈顏。夢寐睹神女，金沙鳴珮環。閑艷絕世姿，令人氣力微。含笑默不語，化作朝雲飛。
渡淮河寄平一:天色混波濤，岸陰匝村墅。微微漢祖廟，隱隱江陵渚。雲樹森已重，時明鬱相拒。
歸汝墳山莊留別盧象:淹留歲將晏，久廢南山期。舊業不見棄，還山從此辭。漚麻入南澗，刈麥向東菑。對酒雞黍熟，閉門風雪時。非君一延首，誰慰遙相思。
夕次圃田店:前路入鄭郊，尚經百餘里。馬煩時欲歇，客歸程未已。落日桑柘陰，遙村煙火起。西還不遑宿，中夜渡涇水。
田家即事:舊居東皋上，左右俯荒村。樵路前傍嶺，田家遙對門。歡娛始披拂，愜意在郊原。餘霽蕩川霧，新秋仍晝昏。攀條憩林麓，引水開泉源。稼穡豈雲倦，桑麻今正繁。方求靜者賞，偶與潛夫論。雞黍何必具，吾心知道尊。
扈從御宿池:君王既巡狩，輦道入秦京。遠樹低槍壘，孤峰入幔城。寒疏清禁漏，夜警羽林兵。誰念迷方客，長懷魏闕情。
贈苗發員外一作李端詩:宿雨朝來歇，空山天氣清。盤雲雙鶴下，隔水一蟬鳴。古道黃花落，平蕪赤燒生。茂陵雖有病，猶得伴君行。
答王維留宿:四年不相見，相見復何為。握手言未畢，卻令傷別離。升堂還駐馬，酌醴便呼兒。語嘿自相對，安用傍人知。
長樂驛留別盧象裴總:朝來已握手，宿別更傷心。灞水行人渡，商山驛路深。故情君且足，謫宦我難任。直道皆如此，誰能淚滿襟。
送劉高郵梲使入都:常聞積歸思，昨夜又兼秋。鄉路京華遠，王程江水流。吳歌喧兩岸，楚客醉孤舟。漸覺潮初上，凄然多暮愁。
宴吳王宅:吳王承國寵，列第禁城東。連夜徵詞客，當春試舞童。砌分池水岸，窗度竹林風。更待西園月，金尊樂未終。
觀華岳:西入秦關口，南瞻驛路連。彩雲生闕下，松樹到祠邊。作鎮當官道，雄都俯大川。蓮峰徑上處，仿佛有神仙。
泗上馮使君南樓作:井邑連淮泗，南樓向晚過。望灘沙鷺起，尋岸浴童歌。近海雲偏出，兼秋雨更多。明晨擬回棹，鄉思恨風波。
蘇氏別業:別業居幽處，到來生隱心。南山當戶牖，灃水映園林。屋覆經冬雪，庭昏未夕陰。寥寥人境外，閑坐聽春禽。
汝墳別業:失路農為業，移家到汝墳。獨愁常廢捲，多病久離群。鳥雀垂窗柳，虹霓出澗雲。山中無外事，樵唱有時聞。
陸渾水亭:晝眺伊川曲，岩間霽色明。淺沙平有路，流水漫無聲。浴鳥沿波聚，潛魚觸釣驚。更憐春岸綠，幽意滿前楹。
過鄭曲:路向榮川谷，晴來望盡通。細煙生水上，圓月在舟中。岸勢迷行客，秋聲亂草蟲。旅懷勞自慰，淅淅有涼風。
宿陳留李少府揆廳:相知有叔卿，訟簡夜彌清。旅泊倦愁卧，堂空聞曙更。風簾搖燭影，秋雨帶蟲聲。歸思那堪說，悠悠限洛城。
題韓少府水亭:梅福幽棲處，佳期不忘還。鳥吟當戶竹，花繞傍池山。水氣侵階冷，松陰覆座閑。寧知武陵趣，宛在市朝間。
題遠公經台:蘭若無人到，真僧出復稀。苔侵行道席，雲濕坐禪衣。澗鼠緣香案，山蟬噪竹扉。世間長不見，寧止暫忘歸。
中峰居喜見苗發一作李端詩:自得中峰住，深林亦閉關。經秋無客到，入夜有僧還。暗澗泉聲小，荒岡樹影閑。高窗不可望，星月滿空山。
江南旅情:楚山不可極，歸路但蕭條。海色晴看雨，江聲夜聽潮。劍留南鬥近，書寄北風遙。為報空潭橘，無媒寄洛橋。
泊揚子津:才入維揚郡，鄉關此路遙。林藏初過雨，風退欲歸潮。江火明沙岸，雲帆礙浦橋。客衣今日薄，寒氣近來饒。
晚泊金陵水亭:江亭當廢國，秋景倍蕭騷。夕照明殘壘，寒潮漲古濠。就田看鶴大，隔水見僧高。無限前朝事，醒吟易覺勞。
七夕:閨女求天女，更闌意未闌。玉庭開粉席，羅袖捧金盤。向月穿針易，臨風整線難。不知誰得巧，明旦試相看。
望薊門:燕台一望客心驚，簫鼓喧喧漢將營。萬里寒光生積雪，三邊曙色動危旌。沙場烽火連胡月，海畔雲山擁薊城。少小雖非投筆吏，論功還欲請長纓。
家園夜坐寄郭微:前階微雨歇，開戶散窺林。月出夜方淺，水涼池更深。餘風生竹樹，清露薄衣襟。遇物遂遙嘆，懷人滋遠心。依稀成夢想，影響絕徽音。誰念窮居者，明時嗟陸沉。
酬汴州李別駕贈:秋風多客思，行旅厭艱辛。自洛非才子，游梁得主人。文章參末議，榮賤豈同倫。嘆逝逢三演，懷賢憶四真。情因恩舊好，契托死生親。所愧能投贈，清言益潤身。
清明宴司勛劉郎中別業:田家復近臣，行樂不違親。霽日園林好，清明煙火新。以文長會友，唯德自成鄰。池照窗陰晚，杯香藥味春。檐前花覆地，竹外鳥窺人。何必桃源里，深居作隱淪。
汝墳秋同仙州王長史翰聞百舌鳥:秋天聞好鳥，驚起出簾帷。卻念殊方月，能鳴巳後時。遷喬誠可早，出谷此何遲。顧影慚無對，懷群空所思。凄涼歲欲晚，蕭索燕將辭。留聽未終曲，彌令心獨悲。高飛憑力致，巧囀任天姿。返覆知而靜，間關斷若遺。花繁上林路，霜落汝川湄。且長凌風翮，乘春自有期。
送丘為下第:滄江一身客，獻賦空十年。明主豈能好，今人誰舉賢。國門稅徵駕，旅食謀歸旋。皦日媚春水，綠蘋香客船。無媒既不達，予亦思歸田。
贈苗發員外:朱戶敞高扉，青槐礙落暉。八龍乘慶重，三虎遞朝歸。坐竹人聲絕，橫琴鳥語稀。花慚潘岳貌，年稱老萊衣。葉暗朱櫻熟，絲長粉蝶飛。應憐魯儒賤，空與故山違。
寄王長史:汝潁俱宿好，往來托層巒。終日何寂寞，繞籬生蕙蘭。
別怨:送別到中流，秋船倚渡頭。相看尚不遠，未可即回舟。
終南望餘雪:終南陰嶺秀，積雪浮雲端。林表明霽色，城中增暮寒。
句:不知疊嶂夜來雨，清曉石楠花亂流。
湘夫人:九嶷日已暮，三湘雲復愁。窅靄羅袂色，潺湲江水流。佳期來北渚，捐佩在芳洲。
塞下曲:黃雲雁門郡，日暮風沙里。千騎黑貂裘，皆稱羽林子。金笳吹朔雪，鐵馬嘶雲水。帳下飲蒲萄，平生寸心是。
古塞下曲:行人朝走馬，直指薊城傍。薊城通漠北，萬里別吾鄉。海上千烽火，沙中百戰場。軍書發上郡，春色度河陽。裊裊漢宮柳，青青胡地桑。琵琶出塞曲，橫笛斷君腸。
漁父歌:白首何老人，蓑笠蔽其身。避世長不仕，釣魚清江濱。浦沙明濯足，山月靜垂綸。寓宿湍與瀨，行歌秋復春。持竿湘岸竹，爇火蘆洲薪。綠水飯香稻，青荷包紫鱗。於中還自樂，所欲全吾真。而笑獨醒者，臨流多苦辛。
東京寄萬楚:濩落久無用，隱身甘採薇。仍聞薄宦者，還事田家衣。潁水日夜流，故人相見稀。春山不可望，黃鳥東南飛。濯足豈長往，一樽聊可依。瞭然潭上月，適我胸中機。在昔同門友，如今出處非。優游白虎殿，偃息青瑣闈。且有薦君表，當看攜手歸。寄書不待面，蘭茝空芳菲。
寄焦煉師:得道凡百歲，燒丹惟一身。悠悠孤峰頂，日見三花春。白鶴翠微里，黃精幽澗濱。始知世上客，不及山中人。仙境若在夢，朝雲如可親。何由睹顏色，揮手謝風塵。
望鳴皋山白雲寄洛陽盧主簿:飲馬伊水中，白雲鳴皋上。氛氳山絕頂，行子時一望。照日龍虎姿，攢空冰雪狀。嵡嵸殊未已，崚。忽相向。皎皎橫綠林，霏霏澹青嶂。遠映村更失，孤高鶴來傍。勝氣欣有逢，仙游且難訪。故人吏京劇，每事多閑放。室畫峨眉峰，心格洞庭浪。惜哉清興里，不見予所尚。
寄萬齊融:名高不擇仕，委世隨虛舟。小邑常嘆屈，故鄉行可游。青楓半村戶，香稻盈田疇。為政日清凈，何人同海鷗。搖巾北林夕，把菊東山秋。對酒池雲滿，向家湖水流。岸陰止鳴鵠，山色映潛虯。靡靡俗中理，蕭蕭川上幽。昔年至吳郡，常隱臨江樓。我有一書札，因之芳杜洲。
贈張旭:張公性嗜酒，豁達無所營。皓首窮草隸，時稱太湖精。露頂據胡床，長叫三五聲。興來灑素壁，揮筆如流星。下舍風蕭條，寒草滿戶庭。問家何所有，生事如浮萍。左手持蟹螯，右手執丹經。瞪目視霄漢，不知醉與醒。諸賓且方坐，旭日臨東城。荷葉裹江魚，白甌貯香粳。微祿心不屑，放神於八紘。時人不識者，即是安期生。
贈蘇明府:蘇君年幾許，狀貌如玉童。採藥傍梁宋，共言隨日翁。常辭小縣宰，一往東山東。不復有家室，悠悠人世中。子孫皆老死，相識悲轉蓬。發白還更黑，身輕行若風。泛然無所系，心與孤雲同。出入雖一杖，安然知始終。願聞素女事，去採山花叢。誘我為弟子，逍遙尋葛洪。
登首陽山謁夷齊廟:古人已不見，喬木竟誰過。寂寞首陽山，白雲空復多。蒼苔歸地骨，皓首採薇歌。畢命無怨色，成仁其若何。我來入遺廟，時候微清和。落日弔山鬼，回風吹女蘿。石崖向西豁，引領望黃河。千里一飛鳥，孤光東逝波。驅車層城路，惆悵此岩阿。
謁張果先生:先生穀神者，甲子焉能計。自說軒轅師，於今幾千歲。寓游城郭里，浪跡希夷際。應物雲無心，逢時舟不系。餐霞斷火粒，野服兼荷制。白雪凈肌膚，青松養身世。韜精殊豹隱，煉骨同蟬蛻。忽去不知誰，偶來寧有契。二儀齊壽考，六合隨休憩。彭聃猶嬰孩，松期且微細。嘗聞穆天子，更憶漢皇帝。親屈萬乘尊，將窮四海裔。車徒遍草木，錦帛招談說。八駿空往還，三山轉虧蔽。吾君感至德，玄老欣來詣。受籙金殿開，清齋玉堂閉。笙歌迎拜首，羽帳崇嚴衛。禁柳垂香爐，宮花拂仙袂。祈年寶祚廣，致福蒼生惠。何必待龍髯，鼎成方取濟。
光上座廊下眾山五韻:名岳在廡下，吾師居一床。每聞楞伽經，只對清翠光。百穀聚雪色，莓苔侵屋梁。氣盤古壁轉，勢引幽階長。願游薜葉下，日見金爐香。
九月九日劉十八東堂集:風俗尚九日，此情安可忘。菊花闢惡酒，湯餅茱萸香。雲入授衣假，風吹閑宇涼。主人盡歡意，林景晝微茫。清切晚砧動，東西歸鳥行。淹留悵為別，日醉秋雲光。
宋少府東溪泛舟:登岸還入舟，水禽驚笑語。晚葉低眾色，濕雲帶殘暑。落日乘醉歸，溪流復幾許。
與諸公游濟瀆泛舟:濟水出王屋，其源來不窮。洑泉數眼沸，平地流清通。皇帝崇祀典，詔書視三公。分官禱靈廟，奠璧沉河宮。神應每如答，松篁氣蔥蘢。蒼螭送飛雨，赤鯉噴回風。灑酒布瑤席，吹簫下玉童。玄冥掌陰事，祝史告年豐。百穀趨潭底，三光懸鏡中。淺深露沙石，蘋藻生虛空。晚景臨泛美，亭皋輕靄紅。晴山傍舟楫，白鷺驚絲桐。我本家潁北，開門見維嵩。焉知松峰外，又有天壇東。左手正接罒離，浩歌眄青穹。夷猶傲清吏，偃仰狎漁翁。對此川上閑，非君誰與同。霜凝遠村渚，月凈蒹葭叢。茲境信難遇，為歡殊未終。淹留悵言別，煙嶼夕微濛。
送綦毋三謁房給事:夫子大名下，家無鐘石儲。惜哉湖海上，曾校蓬萊書。外物非本意，此生空澹如。所思但乘興，遠適唯單車。高道時坎坷，故交願吹噓。徒言青瑣闥，不愛承明廬。百裡人戶滿，片言爭訟疏。手持蓮花經，目送飛鳥餘。晚景南路別，炎雲中伏初。此行儻不遂，歸食蘆洲魚。
送劉四:愛君少岐嶷，高視白雲鄉。九歲能屬文，謁帝游明光。奉詔赤墀下，拜為童子郎。爾來屢遷易，三度尉洛陽。洛陽十二門，官寺鬱相望。青槐羅四面，淥水貫中央。聽訟破秋毫，應物利乾將。辭滿如脫屣，立言無否臧。歲暮風雪暗，秦中川路長。行人飲臘酒，立馬帶晨霜。生事豈須問，故園寒草荒。從今署右職，莫笑在農桑。
送裴騰:養德為眾許，森然此丈夫。放情白雲外，爽氣連虯須。衡鏡合知子，公心誰謂無。還令不得意，單馬遂長驅。桑野蠶忙時，憐君久踟躊。新晴荷捲葉，孟夏雉將雛。令弟為縣尹，高城汾水隅。相將簿領閑，倚望恆峰孤。香露團百草，紫梨分萬株。歸來授衣假，莫使故園蕪。
送司農崔丞:黃鸝鳴官寺，香草色未已。同時皆省郎，而我獨留此。維監太倉粟，常對府小史。清陰羅廣庭，政事如流水。奉使往長安，今承朝野歡。宰臣應記識，明主必遷官。塞外貔將虎，池中鴛與鸞。詞人洞簫賦，公子鵕鸃冠。邑里春方晚，昆明花欲闌。行行取高位，當使路傍看。
送崔侍御赴京:綠槐蔭長路，駿馬垂青絲。柱史謁承明，翩翩將有期。千官大朝日，奏事臨赤墀。肅肅儀仗里，風生鷹隼姿。一從登甲科，三拜皆憲司。按俗又如此，為郎何太遲。送君暮春月，花落城南陲。惜別醉芳草，前山勞夢思。
春送從叔游襄陽:言別恨非一，棄置我宗英。向用五經笥，今為千里行。裹糧顧庭草，羸馬詰朝鳴。鬥酒對寒食，雜花宜晚晴。春衣採洲路，夜飲南陽城。客夢峴山曉，漁歌江水清。楚俗少相知，遠游難稱情。同人應館谷，刺史在郊迎。只合侍丹扆，翻令辭上京。時方春欲暮，嘆息向流鶯。
贈別高三十五:五十無產業，心輕百萬資。屠酤亦與群，不問君是誰。飲酒或垂釣，狂歌兼詠詩。焉知漢高士，莫識越鴟夷。寄跡棲霞山，蓬頭睢水湄。忽然闢命下，眾謂趨丹墀。沐浴著賜衣，西來馬行遲。能令相府重，且有函關期。黽勉從寸祿，舊游梁宋時。皤皤邑中叟，相候鬢如絲。官舍柳林靜，河梁杏葉滋。摘芳雲景晏，把手秋蟬悲。小縣情未愜，折腰君莫辭。吾觀主人意，不久召京師。
崔五宅送劉跂入京:行人惜寸景，系馬暫留歡。昨日辭小沛，何時到長安。鄉中飲酒禮，客里行路難。清洛雲鴻度，故關風日寒。維將道可樂，不念身無官。生事東山遠，田園芳歲闌。東歸餘謝病，西去子加餐。宋伯非徒爾，明時正可乾。躬耕守貧賤，失計在林端。宿昔奉顏色，慚無雙玉盤。
送馬錄事赴永陽一作嘉:子為郡從事，主印清淮邊。談笑一州里，從容群吏先。手持三尺令，遣決如流泉。太守既相許，諸公誰不然。孤城連海樹，萬室帶山煙。春日溪湖凈，芳洲葭菼連。炊粳蟹螯熟，下箸鱸魚鮮。野鶴宿檐際，楚雲飛面前。聽歌送離曲，且駐木蘭船。贈爾八行字，當聞佳政傳。
臨別送張諲入蜀:出門便為客，惘然悲徒御。四海維一身，茫茫欲何去。經山復歷水，百恨將千慮。劍閣望梁州，是君斷腸處。孤雲傷客心，落日感君深。夢里蒹葭渚，天邊橘柚林。蜀江流不測，蜀路險難尋。木有相思號，猿多愁苦音。莫向愚山隱，愚山地非近。故鄉可歸來，眼見芳菲盡。
送王昌齡:漕水東去遠，送君多暮情。淹留野寺出，向背孤山明。前望數千里，中無蒲稗生。夕陽滿舟楫，但愛微波清。舉酒林月上，解衣沙鳥鳴。夜來蓮花界，夢里金陵城。嘆息此離別，悠悠江海行。
留別王盧二拾遺:此別不可道，此心當報誰。春風灞水上，飲馬桃花時。誤作好文士，只令游宦遲。留書下朝客，我有故山期。
贈別穆元林:貳職久辭滿，藏名三十年。丹墀策頻獻，白首官不遷。明主日徵士，吏曹何忽賢。空懷濟世業，欲棹滄浪船。舉酒洛門外，送君春海邊。彼鄉有令弟，小邑試烹鮮。轉浦雲壑媚，涉江花島連。綠芳暗楚水，白鳥飛吳煙。贈贐亦奚貴，流亂期早旋。金閨會通籍，生事豈徒然。
不調歸東川別業:寸祿言可取，托身將見遺。慚無匹夫志，悔與名山辭。紱冕謝知己，林園多後時。葛巾方濯足，蔬食但垂帷。十室對河岸，漁樵祗在茲。青郊香杜若，白水映茅茨。晝景徹雲樹，夕陰澄古逵。渚花獨開晚，田鶴靜飛遲。且復樂生事，前賢為我師。清歌聊鼓楫，永日望佳期。
晚歸東園:出郭喜見山，東行亦未遠。夕陽帶歸路，靄靄秋稼晚。樵者乘霽歸，野夫及星飯。請謝朱輪客，垂竿不復返。
龍門西峰曉望劉十八不至:春台臨永路，跂足望行子。片片雲觸峰，離離鳥渡水。叢林遠山上，霽景雜花里。不見攜手人，下山採綠芷。
裴尹東溪別業:公才廊廟器，官亞河南守。別墅臨都門，驚湍激前後。舊交與群從，十日一攜手。幅巾望寒山，長嘯對高柳。清歡信可尚，散吏亦何有。岸雪清城陰，水光遠林首。閑觀野人筏，或飲川上酒。幽雲澹徘徊，白鷺飛左右。庭竹垂卧內，村煙隔南阜。始知物外情，簪紱同芻狗。
無盡上人東林禪居:草堂每多暇，時謁山僧門。所對但群木，終朝無一言。我心愛流水，此地臨清源。含吐山上日，蔽虧松外村。孤峰隔身世，百衲老寒暄。禪戶積朝雪，花龕來暮猿。顧餘守耕稼，十載隱田園。蘿筱慰舂汲，岩潭恣討論。泄雲豈知限，至道莫探元。且願啟關鎖，於焉微尚存。
題綦毋校書別業:常稱掛冠吏，昨日歸滄洲。行客暮帆遠，主人庭樹秋。豈伊問天命，但欲為山游。萬物我何有，白雲空自幽。蕭條江海上，日夕見丹丘。生事非漁釣，賞心隨去留。惜哉曠微月，欲濟無輕舟。倏忽令人老，相思河水流。
題盧道士房:秋砧響落木，共坐茅君家。惟見兩童子，林前汲井華。空壇靜白日，神鼎飛丹砂。麈尾拂霜草，金鈴搖霽霞。上章人世隔，看弈桐陰斜。稽首問仙要，黃精堪餌花。
題神力師院:大師神傑貌，五嶽森禪房。堅持日月珠，豁見滄江長。隨病拔諸苦，致身如法王。階庭藥草遍，飯食天花香。樹色向高閣，晝陰橫半牆。每聞第一義，心凈琉璃光。
題僧房雙桐:青桐雙拂日，傍帶凌霄花。綠葉傳僧磬，清陰潤井華。誰能事音律，焦尾蔡邕家。
粲公院各賦一物得初荷:微風和眾草，大葉長圓陰。晴露珠共合，夕陽花映深。從來不著水，清凈本因心。
李兵曹壁畫山水各賦得桂水帆:片帆浮桂水，落日天涯時。飛鳥看共度，閑雲相與遲。長波無曉夜，泛泛欲何之。
題合歡:開花復捲葉，艷眼又驚心。蝶繞西枝露，風披東乾陰。黃衫漂細蕊，時拂女郎砧。
古從軍行:白日登山望烽火，黃昏飲馬傍交河。行人刁鬥風沙暗，公主琵琶幽怨多。野雲萬里無城郭，雨雪紛紛連大漠。胡雁哀鳴夜夜飛，胡兒眼淚雙雙落。聞道玉門猶被遮，應將性命逐輕車。年年戰骨埋荒外，空見蒲桃入漢家。
行路難:漢家名臣楊德祖，四代五公享茅土。父子兄弟綰銀黃，躍馬鳴珂朝建章。火浣單衣繡方領，茱萸錦帶玉盤囊。賓客填街復滿座，片言出口生輝光。世人逐勢爭奔走，瀝膽墮肝惟恐後。當時一顧登青雲，自謂生死長隨君。一朝謝病還鄉里，窮巷蒼苔絕知己。秋風落葉閉重門，昨日論交竟誰是。薄俗嗟嗟難重陳，深山麋鹿可為鄰。魯連所以蹈東海，古往今來稱達人。
緩歌行:小來托身攀貴游，傾財破產無所憂。暮擬經過石渠署，朝將出入銅龍樓。結交杜陵輕薄子，謂言可生復可死。一沉一浮會有時，棄我翻然如脫屣。男兒立身須自強，十年閉戶潁水陽。業就功成見明主，擊鐘鼎食坐華堂。二八蛾眉梳墮馬，美酒清歌曲房下。文昌宮中賜錦衣，長安陌上退朝歸。五陵賓從莫敢視，三省官僚揖者稀。早知今日讀書是，悔作從前任俠非。
琴歌:主人有酒歡今夕，請奏鳴琴廣陵客。月照城頭烏半飛，霜凄萬樹風入衣。銅爐華燭燭增輝，初彈淥水後楚妃。一聲已動物皆靜，四座無言星欲稀。清淮奉使千餘里，敢告雲山從此始。
放歌行答從弟墨卿:小來好文恥學武，世上功名不解取。雖沾寸祿已後時，徒欲出身事明主。柏梁賦詩不及宴，長楸走馬誰相數。斂跡俯眉心自甘，高歌擊節聲半苦。由是蹉跎一老夫，養雞牧豕東城隅。空歌漢代蕭相國，肯事霍家馮子都。徒爾當年聲籍籍，濫作詞林兩京客。故人鬥酒安陵橋，黃鳥春風洛陽陌。吾家令弟才不羈，五言破的人共推。興來逸氣如濤涌，千里長江歸海時。別離短景何蕭索，佳句相思能間作。舉頭遙望魯陽山，木葉紛紛向人落。
王母歌:武皇齋戒承華殿，端拱須臾王母見。霓旌照耀麒麟車，羽蓋淋漓孔雀扇。手指交梨遣帝食，可以長生臨宇縣。頭上復戴九星冠，總領玉童坐南面。欲聞要言今告汝，帝乃焚香請此語。若能煉魄去三屍，後當見我天皇所。顧謂侍女董雙成，酒闌可奏雲和笙。紅霞白日儼不動，七龍五鳳紛相迎，惜哉志驕神不悅，嘆息馬蹄與車轍。復道歌鐘杳將暮，深宮桃李花成雪。為看青玉五枝燈，蟠螭吐火光欲絕。
鮫人歌:鮫人潛織水底居，側身上下隨游魚。輕綃文彩不可識，夜夜澄波連月色。有時寄宿來城市，海島青冥無極已。泣珠報恩君莫辭，今年相見明年期。始知萬族無不有，百尺深泉架戶牖。鳥沒空山誰復望，一望雲濤堪白首。
夏宴張兵曹東堂:重林華屋堪避暑，況乃烹鮮會佳客。主人三十朝大夫，滿座森然見矛戟。北窗卧簟連心花，竹里蟬鳴西日斜。羽扇搖風卻珠汗，玉盆貯水割甘瓜。雲峰峨峨自冰雪，坐對芳樽不知熱。醉來但掛葛巾眠，莫道明朝有離別。
同張員外諲酬答之作:洛中高士日沉冥，手自灌園方帶經。王湛床頭見周易，長康傳里好丹青。鶡冠葛屨無名位，博弈賦詩聊遣意。清言只到衛家兒，用筆能誇鐘太尉。東籬二月種蘭蓀，窮巷人稀鳥雀喧。聞道郎官問生事，肯令鬢發老柴門。
欲之新鄉答崔顥綦毋潛:數年作吏家屢空，誰道黑頭成老翁。男兒在世無產業，行子出門如轉蓬。吾屬交歡此何夕，南家搗衣動歸客。銅爐將炙相歡飲，星宿縱橫露華白。寒風捲葉度滹沱，飛雪布地悲峨峨。孤城日落見棲鳥，馬上時聞漁者歌。明朝東路把君手，臘日辭君期歲首。自知寂寞無去思，敢望縣人致牛酒。
答高三十五留別便呈於十一:累薦賢良皆不就，家近陳留訪耆舊。韓康雖復在人間，王霸終思隱岩竇。清冷池水灌園蔬，萬物滄江心澹如。妻子歡同五株柳，雲山老對一床書。昨日公車見三事，明君賜衣遣為吏。懷章不使郡邸驚，待詔初從闕庭至。散誕由來自不羈，低頭授職爾何為。故園壁掛烏紗帽，官舍塵生白接罒離。寄書寂寂於陵子，蓬蒿沒身胡不仕。藜羹被褐環堵中，歲晚將貽故人恥。
送康洽入京進樂府歌:識子十年何不遇，只愛歡游兩京路。朝吟左氏嬌女篇，夜誦相如美人賦。長安春物舊相宜，小苑蒲萄花滿枝。柳色偏濃九華殿，鶯聲醉殺五陵兒。曳裾此日從何所，中貴由來盡相許。白夾春衫仙吏贈，烏皮隱幾台郎與。新詩樂府唱堪愁，御妓應傳鳷鵲樓。西上雖因長公主，終須一見曲陵侯。
送劉十一作劉十一:三十不官亦不娶，時人焉識道高下。房中唯有老氏經，櫪上空餘少游馬。往來嵩華與函秦，放歌一曲前山春。西林獨鶴引閑步，南澗飛泉清角巾。前年上書不得意，歸卧東窗兀然醉。諸兄相繼掌青史，第五之名齊驃騎。烹葵摘果告我行，落日夏雲縱復橫。聞道謝安掩口笑，知君不免為蒼生。
送王道士還山:嵩陽道士餐柏實，居處三花對石室。心窮伏火陽精丹，口誦淮王萬畢術。自言神訣不可求，我師聞之玄圃游。出入彤庭佩金印，承恩赫赫如王侯。雙峰樹下曾受業，應傳肘後長生法。吾聞仙地多後身，安知不是具茨人。玉膏清泠瀑泉水，白雲溪中日方此。後今不見數十年，鬢發顏容只如是。先生舍我欲何歸，竹杖黃裳登翠微。當有岩前白蝙蝠，迎君日暮雙來飛。
別梁鍠:梁生倜儻心不羈，途窮氣蓋長安兒。回頭轉眄似雕鶚，有志飛鳴人豈知。雖雲四十無祿位，曾與大軍掌書記。抗辭請刃誅部曲，作色論兵犯二帥。一言不合龍額侯，擊劍拂衣從此棄。朝朝飲酒黃公壚，脫帽露頂爭叫呼。庭中犢鼻昔嘗掛，懷里琅玕今在無。時人見子多落魄，共笑狂歌非遠圖。忽然遣躍紫騮馬，還是昂藏一丈夫。洛陽城頭曉霜白，層冰峨峨滿川澤。但聞行路吟新詩，不嘆舉家無擔石。莫言貧賤長可欺，覆簣成山當有時。莫言富貴長可托，木槿朝看暮還落。不見古時塞上翁，倚伏由來任天作。去去滄波勿復陳，五湖三江愁殺人。
送從弟游江淮兼謁鄱陽劉太守:都門柳色朝朝新，念爾今為江上人。穆陵關帶清風遠，彭蠡湖連芳草春。泊舟借問西林寺，曉聽猿聲在山翠，潯陽北望鴻雁回，湓水東流客心醉。須知聖代舉賢良，不使遺才滯一方。應見鄱陽虎符守，思歸共指白雲鄉。
雙筍歌送李回兼呈劉四:並抽新筍色漸綠，迥出空林雙碧玉。春風解籜雨潤根，一枝半葉清露痕。為君當面拂雲日，孤生四遠何足論。再三抱此悵為別，嵩洛故人與之說。
送劉四赴夏縣:九霄特立紅鸞姿，萬仞孤生玉樹枝。劉侯致身能若此，天骨自然多嘆美。聲名播揚二十年，足下長途幾千里。舉世皆親丞相閣，我心獨愛伊川水。脫略勢利猶埃塵，嘯傲時人而已矣。新詩數歲即文雄，上書昔召蓬萊宮。明主拜官麒麟閣，光車駿馬看玉童。高人往來廬山遠，隱士往來張長公。扶南甘蔗甜如蜜，雜以荔枝龍州橘。赤縣繁詞滿劇曹，白雲孤峰暉永日。朝持手板望飛鳥，暮誦楞伽對空室。一朝出宰汾河間，明府下車人吏閑。端坐訟庭更無事，開門咫尺巫咸山。男耕女織蒙惠化，麥熟雉鳴長秋稼。明年九府議功時，五闢三徵當在茲。聞道桐鄉有遺老，邑中還欲置生祠。
少室雪晴送王寧:少室眾峰幾峰別，一峰晴見一峰雪。隔城半山連青松，素色峨峨千萬重。過景斜臨不可道，白雲欲盡難為容。行人與我玩幽境，北風切切吹衣冷。惜別浮橋駐馬時，舉頭試望南山嶺。
送陳章甫:四月南風大麥黃，棗花未落桐陰長。青山朝別暮還見，嘶馬出門思舊鄉。陳侯立身何坦蕩，虯須虎眉仍大顙。腹中貯書一萬捲，不肯低頭在草莽。東門酤酒飲我曹，心輕萬事皆鴻毛。醉卧不知白日暮，有時空望孤雲高。長河浪頭連天黑，津口停舟渡不得。鄭國游人未及家，洛陽行子空嘆息。聞道故林相識多，罷官昨日今如何。
聽安萬善吹觱篥歌:南山截竹為觱篥，此樂本自龜茲出。流傳漢地曲轉奇，涼州胡人為我吹。傍鄰聞者多嘆息，遠客思鄉皆淚垂。世人解聽不解賞，長飆風中自來往。枯桑老柏寒颼飀，九雛鳴鳳亂啾啾。龍吟虎嘯一時發，萬籟百泉相與秋。忽然更作漁陽摻，黃雲蕭條白日暗。變調如聞楊柳春，上林繁花照眼新。歲夜高堂列明燭，美酒一杯聲一曲。
魏倉曹東堂檉樹:愛君雙檉一樹奇，千葉齊生萬葉垂。長頭拂石帶煙雨，獨立空山人莫知。攢青蓄翠陰滿屋，紫穗紅英曾斷目。洛陽墨客游雲間，若到麻源第三谷。
照公院雙橙:種橙夾階生得地，細葉隔簾見雙翠。抽條向長未及肩，泉水繞根日三四。青青何必楚人家，帶雨凝煙新著花。永願香爐灑甘露，夕陽時映東枝斜。南庭黃竹爾不敵，借問何時堪掛錫。
愛敬寺古藤歌:古藤池水盤樹根，左攫右拏龍虎蹲。橫空直上相陵突，豐茸離纚若無骨，風雷霹靂連黑枝，人言其下藏妖魑。空庭落葉乍開合，十月苦寒常倒垂。憶昨花飛滿空殿，密葉吹香飯僧遍。南階雙桐一百尺，相與年年老霜霰。
崔五六圖屏風各賦一物得烏孫佩刀:烏孫腰間佩兩刀，刃可吹毛錦為帶。握中枕宿穹廬室，馬上割飛翳螉塞。執之魍魎誰能前，氣凜清風沙漠邊。磨用陰山一片玉，洗將胡地獨流泉。主人屏風寫奇狀，鐵鞘金鐶儼相向。回頭瞪目時一看，使予心在江湖上。
古意:男兒事長徵，少小幽燕客。賭勝馬蹄下，由來輕七尺。殺人莫敢前，須如蝟毛磔。黃雲隴底白雪飛，未得報恩不能歸。遼東小婦年十五，慣彈琵琶解歌舞。今為羌笛出塞聲，使我三軍淚如雨。
採蓮一作放歌行:越溪女，越溪蓮。齊菡萏，雙嬋娟。嬉游向何處，採摘且同船。浩唱發容與，清波生漪漣。時逢島嶼泊，幾伴鴦鴛眠。襟袖既盈溢，馨香亦相傳。薄暮歸去來，苧羅生碧煙。
雜興:沉沉牛渚磯，舊說多靈怪。行人夜秉生犀燭，洞照洪深闢滂湃。乘車駕馬往復旋，赤紱朱冠何偉然。波驚海若潛幽石，龍抱胡髯卧黑泉。水濱丈人曾有語，物或惡之當害汝。武昌妖夢果為災，百代英威埋鬼府。青青蘭艾本殊香，察見泉魚固不祥。濟水自清河自濁，周公大聖接輿狂。千年魑魅逢華表，九日茱萸作佩囊。善惡死生齊一貫，只應鬥酒任蒼蒼。
絕纓歌:楚王宴客章華台，章華美人善歌舞。玉顏艷艷空相向，滿堂目成不得語。紅燭滅，芳酒闌，羅衣半醉春夜寒，絕纓解帶一為歡。君王赦過不之罪，暗中珠翠鳴珊珊。寧愛賢，不愛色，青娥買死誰能識，果卻一軍全社稷。
鄭櫻桃歌:石季龍，僭天祿，擅雄豪，美人姓鄭名櫻桃。櫻桃美顏香且澤，娥娥侍寢專宮掖。後庭捲衣三萬人，翠眉清鏡不得親。宮軍女騎一千匹，繁花照耀漳河春。織成花映紅綸巾，紅旗掣曳滷簿新。鳴鼙走馬接飛鳥，銅馱瑟瑟隨去塵。鳳陽重門如意館，百尺金梯倚銀漢。自言富貴不可量，女為公主男為王。赤花雙簟珊瑚床，盤龍鬥帳琥珀光。淫昏偽位神所惡，滅石者陵終不悟。鄴城蒼蒼白露微，世事翻覆黃雲飛。
送劉昱:八月寒葦花，秋江浪頭白。北風吹五兩，誰是潯陽客。鸕鶿山頭微雨晴，揚州郭里暮潮生。行人夜宿金陵渚，試聽沙邊有雁聲。
送郝判官:楚城木葉落，夏口青山遍。鴻雁向南時，君乘使者傳。楓林帶水驛，夜火明山縣。千里送行人，蔡州如眼見。江連清漢東逶迤，遙望荊雲相蔽虧。應問襄陽舊風俗，為餘騎馬習家池。
送劉方平:綺紈游上國，多作少年行。二十二詞賦，惟君著美名。童顏且白皙，佩德如瑤瓊。荀氏風流盛，胡家公子清。有才不偶誰之過，肯即藏鋒事高卧。洛陽草色猶自春，游子東歸喜拜親。漳水橋頭值鳴雁，朝歌縣北少行人。別離鬥酒心相許，落日青郊半微雨。請君騎馬望西陵，為我殷勤弔魏武。
聽董大彈胡笳聲兼寄語弄房給事:蔡女昔造胡笳聲，一彈一十有八拍。胡人落淚沾邊草，漢使斷腸對歸客。古戍蒼蒼烽火寒，大荒沉沉飛雪白。先拂商弦後角羽，四郊秋葉驚摵摵。董夫子，通神明，深山竊聽來妖精。言遲更速皆應手，將往復旋如有情。空山百鳥散還合，萬里浮雲陰且晴。嘶酸雛雁失群夜，斷絕胡兒戀母聲。川為凈其波，鳥亦罷其鳴。烏孫部落家鄉遠，邏娑沙塵哀怨生。幽音變調忽飄灑，長風吹林雨墮瓦。迸泉颯颯飛木末，野鹿呦呦走堂下。長安城連東掖垣，鳳凰池對青瑣門。高才脫略名與利，日夕望君抱琴至。
彈棋歌:崔侯善彈棋，巧妙盡於此。藍田美玉清如砥，白黑相分十二子。聯翩百中皆造微，魏文手巾不足比。緣邊度隴未可嘉，鳥跂星懸危復斜。回飆轉指速飛電，拂四取五旋風花。坐中齊聲稱絕藝，仙人六博何能繼。一別常山道路遙，為餘更作三五勢。
送山陰姚丞攜妓之任兼寄蘇少府:東風香草路，南客心容與。白皙吳王孫，青蛾柳家女。都門數騎出，河口片帆舉。夜簟眠橘洲，春衫傍楓嶼。山陰政簡甚從容，到罷惟求物外蹤。落日花邊剡溪水，晴煙竹里會稽峰。才子風流蘇伯玉，同官曉暮應相逐。加餐共愛鱸魚肥，醒酒仍憐甘蔗熟。知君練思本清新，季子如今得為鄰。他日知尋始寧墅，題詩早晚寄西人。
塞下曲:少年學騎射，勇冠並州兒。直愛出身早，邊功沙漠垂。戎鞭腰下插，羌笛雪中吹。膂力今應盡，將軍猶未知。
寄鏡湖朱處士:澄霽晚流闊，微風吹綠蘋。鱗鱗遠峰見，淡淡平湖春。芳草日堪把，白雲心所親。何時可為樂，夢里東山人。
宴陳十六樓樓枕金谷:西樓對金谷，此地古人心。白日落庭內，黃花生澗陰。四鄰見疏木，萬井度寒砧。石上題詩處，千年留至今。
送相里造入京:子月過秦正，寒雲覆洛城。嗟君未得志，猶作苦辛行。暖酒嫌衣薄，瞻風候雨晴。春官含笑待，驅馬速前程。
送錢子入京:夜夢還京北，鄉心恨搗衣。朝逢入秦使，走馬喚君歸。驛路清霜下，關門黃葉稀。還家應信宿，看子速如飛。
送綦毋三寺中賦得紗燈:禪室吐香燼，輕紗籠翠煙。長繩掛青竹，百尺垂紅蓮。熠爚眾星下，玲瓏雙塔前。含光待明發，此別豈徒然。
送人尉閩中:可嘆芳菲日，分為萬里情。閶門折垂柳，御苑聽殘鶯。海戍通閩邑，江航過楚城。客心君莫問，春草是王程。
送人歸沔南:梅花今正發，失路復何如。舊國雲山在，新年風景餘。春饒漢陽夢，日寄武陵書。可即明時老，臨川莫羡魚。
送盧逸人:洛陽為此別，攜手更何時。不復人間見，只應海上期。清谿入雲木，白首卧茅茨。共惜盧敖去，天邊望所思。
送顧朝陽還吳:寂寞俱不偶，裹糧空入秦。宦途已可識，歸卧包山春。舊國指飛鳥，滄波愁旅人。開樽洛水上，怨別柳花新。
送竇參軍:城南送歸客，舉酒對林巒。暄鳥迎風囀，春衣度雨寒。桃花開翠幕，柳色拂金鞍。公子何時至，無令芳草闌。
望秦川:秦川朝望迥，日出正東峰。遠近山河凈，逶迤城闕重。秋聲萬戶竹，寒色五陵松。客有歸歟嘆，凄其霜露濃。
晚歸東園:荊扉帶郊郭，稼穡滿東菑。倚杖寒山暮，鳴梭秋葉時。回雲覆陰谷，返景照霜梨。澹泊真吾事，清風別自茲。
覺公院施鳥石台:石台置香飯，齋後施諸禽。童子亦知善，眾生無懼心。苔痕蒼曉露，盤勢出香林。錫杖或圍繞，吾師一念深。
籬筍:東園長新筍，映日復穿籬。迸出依青嶂，攢生伴綠池。色因林向背，行逐地高卑。但恐春將老，青青獨爾為。
達奚吏部夫人寇氏輓歌:存歿令名傳，青青松柏田。事姑稱孝婦，生子繼先賢。露濕銘旌重，風吹滷簿前。陰堂從此閉，誰誦女師篇。
寄司勛盧員外:流澌臘月下河陽，草色新年發建章。秦地立春傳太史，漢宮題柱憶仙郎。歸鴻欲度千門雪，侍女新添五夜香。早晚薦雄文似者，故人今已賦長楊。
寄綦毋三:新加大邑綬仍黃，近與單車去洛陽。顧眄一過丞相府，風流三接令公香。南川粳稻花侵縣，西嶺雲霞色滿堂。共道進賢蒙上賞，看君幾歲作台郎。
送魏萬之京:朝聞游子唱離歌，昨夜微霜初渡河。鴻雁不堪愁里聽，雲山況是客中過。關城樹色催寒近，御苑砧聲向晚多。莫見長安行樂處，空令歲月易蹉跎。
送李回:知君官屬大司農，詔幸驪山職事雄。歲發金錢供御府，晝看仙液註離宮。千岩曙雪旌門上，十月寒花輦路中。不睹聲明與文物，自傷流滯去關東。
宿瑩公禪房聞梵:花宮仙梵遠微微，月隱高城鐘漏稀。夜動霜林驚落葉，曉聞天籟發清機。蕭條已入寒空靜，颯沓仍隨秋雨飛。始覺浮生無住著，頓令心地欲皈依。
題璿公山池:遠公遁跡廬山岑，開士幽居祇樹林。片石孤峰窺色相，清池皓月照禪心。指揮如意天花落，坐卧閑房春草深。此外俗塵都不染，惟餘玄度得相尋。
題盧五舊居:物在人亡無見期，閑庭系馬不勝悲。窗前綠竹生空地，門外青山如舊時。悵望秋天鳴墜葉，巑岏枯柳宿寒鴟。憶君淚落東流水，歲歲花開知為誰。
贈別張兵曹:漢家蕭相國，功蓋五諸侯。勛業河山重，丹青錫命優。君為禁臠婿，爭看玉人游。荀令焚香日，潘郎振藻秋。新成鸚鵡賦，能衣鷫鸘裘。不憚軒車遠，仍尋薜荔幽。苑梨飛絳葉，伊水凈寒流。雪滿故關道，雲遮祥鳳樓。一身輕寸祿，萬物任虛舟。別後如相問，滄波雙白鷗。
宿香山寺石樓:夜宿翠微半，高樓聞暗泉。漁舟帶遠火，山磬發孤煙。衣拂雲松外，門清河漢邊。峰巒低枕席，世界接人天。靄靄花出霧，輝輝星映川。東林曙鶯滿，惆悵欲言旋。
聖善閣送裴迪入京:雲華滿高閣，苔色上鉤欄。藥草空階靜，梧桐返照寒。清吟可愈疾，攜手暫同歡。墜葉和金磬，飢烏鳴露盤。伊流惜東別，灞水向西看。舊托含香署，雲霄何足難。
奉送漪叔游潁川兼謁淮陽太守:罷吏今何適，辭家方獨行。嵩陽入歸夢，潁水半前程。聞道淮陽守，東南卧理清。郡齋觀政日，人馬望鄉情。疊嶺雪初霽，寒砧霜後鳴。臨川嗟拜手，寂寞事躬耕。
二妃廟送裴侍御使桂陽:沅上秋草晚，蒼蒼堯女祠。無人見精魄，萬古寒猿悲。桂水身歿後，椒漿神降時。回雲迎赤豹，驟雨颯文狸。受命出炎海，焚香徵楚詞。乘驄感遺跡，一弔清川湄。
送暨道士還玉清觀:仙宮有名籍，度世吳江濆。大道本無我，青春長與君。中州俄已到，至理得而聞。明主降黃屋，時人看白雲。空山何窈窕，三秀日氛氳。遂此留書客，超遙煙駕分。
送劉主簿歸金壇:與子十年舊，其如離別何。宦游鄰故國，歸夢是滄波。京口青山遠，金陵芳草多。雲帆曉容裔，江日晝清和。縣郭舟人飲，津亭漁者歌。茅山有仙洞，羡爾再經過。
送盧少府赴延陵:問君從宦所，何日府中趨。遙指金陵縣，青山天一隅。行人懷寸祿，小吏獻新圖。北固波濤險，南天風俗殊。春江連橘柚，晚景媚菰蒲。漠漠花生渚，亭亭雲過湖。灘沙映村火，水霧斂檣烏。迴首東門路，鄉書不可無。
送皇甫曾游襄陽山水兼謁韋太守:峴山枕襄陽，滔滔江漢長。山深卧龍宅，水凈斬蛟鄉。元凱春秋傳，昭明文選堂。風流滿今古，煙島思微茫。白雁暮沖雪，青林寒帶霜。蘆花獨戍晚，柑實萬家香。舊國欲茲別，輕舟眇未央。百花亭漫漫，一柱觀蒼蒼。按俗荊南牧，持衡吏部郎。逢君立五馬，應醉習家塘。
龍門送裴侍御監五嶺選:萬里番禺地，官人繼帝憂。君為柱下史，將命出東周。歇馬傍川路，張燈臨石樓。棱棱靜疏木，濞濞響寒流。榔葉四荒外，梅花五嶺頭。明珠尉佗國，翠羽夜郎洲。夷俗富珍產，土風資宦游。心清物不雜，弊革事無留。舉善必稱最，持姦當去尤。何辭桂江遠，今日用賢秋。
送喬琳:草綠小平津，花開伊水濱。今君不得意，孤負帝鄉春。口不言金帛，心常任屈伸。阮公惟飲酒，陶令肯羞貧。陽羡風流地，滄江游寓人。菱歌五湖遠，桂樹八公鄰。青鳥迎孤棹，白雲隨一身。潮隨秣陵上，月映石頭新。未可逃名利，應須在縉紳。汀洲芳杜色，勸爾暫垂綸。
題少府監李丞山池:能向府亭內，置茲山與林。他人驌驦馬，而我薜蘿心。雨止禁門肅，鶯啼官柳深。長廊閟軍器，積水背城陰。窗外王孫草，床頭中散琴。清風多仰慕，吾亦爾知音。
長壽寺粲公院新甃井:僧房來往久，露井每同觀。白石抱新甃，蒼苔依舊欄。空瓶宛轉下，長綆轆轤盤。境界因心凈，泉源見底寒。鐘鳴時灌頂，對此日閑安。
魏倉曹宅各賦一物得當軒石竹:羅生殊眾色，獨為表華滋。雖雜蕙蘭處，無爭桃李時。同人趨府暇，落日後庭期。密葉散紅點，靈條驚紫蕤。芳菲看不厭，採摘願來茲。
奉送五叔入京兼寄綦毋三:雲陰帶殘日，悵別此何時。欲望黃山道，無由見所思。
寄韓鵬:為政心閑物自閑，朝看飛鳥暮飛還。寄書河上神明宰，羡爾城頭姑射山。
百花原一作王昌齡《出塞行》:百花原頭望京師，黃河水流無已時。窮秋曠野行人絕，馬首東來知是誰
遇劉五:洛陽一別梨花新，黃鳥飛飛逢故人。攜手當年共為樂，無驚蕙草惜殘春。
送崔嬰赴漢陽:中外相連弟與兄，新加小縣子男名。才年三十佩銅印，知爾弦歌漢水清。
送五叔入京兼寄綦毋三:吏部明年拜官後，西城必與故人期。寄書春草年年色，莫道相逢玉女祠。
野老曝背:百歲老翁不種田，惟知曝背樂殘年。有時捫虱獨搔首，目送歸鴻籬下眠。
送東陽王太守末缺:江皋杜蘅綠，芳草日遲遲。檜楫今何去，星郎出守時。彤襜問風俗，明主寄惸嫠。令下不徒爾，人和當在茲。昔年經此地，微月有佳期。洞口桂花白，岩前春草滋。素沙靜津瀨，青壁帶川坻。野鶴每孤立，林鼯常晝悲。
詠張諲山水末缺:小山破體閑支策，落日梨花照空壁。詩堪記室妒風流，畫與將軍作勍敵。
失題末缺:紫極殿前朝伏奏，龍華會里日相望。別離歲歲如流水，誰辨他鄉與故鄉。
冬夜寓居寄儲太祝一作薛據詩:自為洛陽客，夫子吾知音。盡義能下士，時人無此心。奈何離居夜，巢鳥悲空林。愁坐至月上，復聞南鄰砧。
春泛若耶溪:幽意無斷絕，此去隨所偶。晚風吹行舟，花路入溪口。際夜轉西壑，隔山望南鬥。潭煙飛溶溶，林月低向後。生事且彌漫，願為持竿叟。
題鶴林寺:道林隱形勝，向背臨層霄。松覆山殿冷，花藏谿路遙。珊珊寶幡掛，焰焰明燈燒。遲日半空谷，春風連上潮。少憑水木興，暫令身心調。願謝攜手客，茲山禪誦饒。
題棲霞寺:南山勢回合，靈境依此住。殿轉雲崖陰，僧探石泉度。龍蛇爭翕習，神鬼皆密護。萬壑奔道場，群峰向雙樹。天花飛不著，水月白成路。今日觀身我，歸心復何處。
送儲十二還莊城:西阪何繚繞，青林問子家。天寒噪野雀，日晚度城鴉。寂歷道傍樹，曈曨原上霞。茲情不可說，長恨隱淪賒。
送章彞下第:長安渭橋路，行客別時心。獻賦溫泉畢，無媒魏闕深。黃鶯啼就馬，白日暗歸林。三十名未立，君還惜寸陰。
送崔員外黔中監選:持衡出帝畿，星指夜郎飛。神女雲迎馬，荊門雨濕衣。聽猿收淚罷，系雁待書稀。蠻貊雖殊俗，知君肝膽微。
送賈恆明府兼寄溫張二司戶:越客新安別，秦人舊國情。舟乘晚風便，月帶上潮平。花路西施石，雲峰句踐城。明州報兩掾，相憶二毛生。
送宋秀才:冠古積榮盛，當時數戟門。舊交丞相子，繼世五侯孫。長劍倚天外，短書盈萬言。秋風一送別，江上黯消魂。
送平判官入秦一作盧象詩:謫遠自安命，三年已忘歸。同聲願執手，驛騎到門扉。雲是帝鄉去，軍書謁紫微。曾為金馬客，嚮日淚沾衣。
送鄭務拜伯父:名公作逐臣，驅馬拂行塵。舊國問鄖子，勞歌過郢人。一川花送客，二月柳宜春。奉料竹林興，寬懷此別晨。
題招隱寺絢公房:開士度人久，空岩花霧深。徒知燕坐處，不見有為心。蘭若門對壑，田家路隔林。還言證法性，歸去比黃金。
宿太平觀:夕到玉京寢，窅冥雲漢低。魂交仙室蝶，曙聽羽人雞。滴瀝花上露，清泠松下谿。明當訪真隱，揮手入無倪。
題靈隱寺山頂禪院:招提此山頂，下界不相聞。塔影掛清漢，鐘聲和白雲。觀空靜室掩，行道眾香焚。且駐西來駕，人天日未曛。
若耶溪逢孔九:相逢此溪曲，勝托在煙霞。潭影竹間動，岩陰檐外斜。人言上皇代，犬吠武陵家。借問淹留日，春風滿若耶。
宿龍興寺:香剎夜忘歸，松青古殿扉。燈明方丈室，珠系比丘衣。白日傳心靜，青蓮喻法微。天花落不盡，處處鳥銜飛。
題沈東美員外山池:仙郎偏好道，鑿沼象瀛洲。魚樂隨情性，船行任去留。秦人辨雞犬，堯日識巢由。歸客衡門外，仍憐返景幽。
茅山洞口:華陽仙洞口，半嶺拂雲看。窈窕穿苔壁，差池對石壇。方隨地脈轉，稍覺水晶寒。未果變金骨，歸來茲路難。
過方尊師院:羽客北山尋，草堂松徑深。養神宗示法，得道不知心。洞戶逢雙履，寥天有一琴。更登玄圃上，仍種杏成林。
經陸補闕隱居:不敢要君徵亦起，致君全得似唐虞。讜言昨嘆離天聽，新象今聞入縣圖。琴鎖壞窗風自響，鶴歸喬木隱難呼。學書弟子何人在，點檢猶存諫草無。
登天竺寺:郡有化城最，西窮疊嶂深。松門當澗口，石路在峰心。幽見夕陽霽，高逢暮雨陰。佛身瞻紺發，寶地踐黃金。雲向竹谿盡，月從花洞臨。因物成真悟，遺世在茲岑。
滿公房:世界蓮花藏，行人香火緣。燈王照不盡，中夜寂相傳。
過融上人蘭若一作孟浩然詩:山頭禪室掛僧衣，窗外無人溪鳥飛。黃昏半在下山路，卻聽鐘聲連翠微。
早發上東門:十五能行西入秦，三十無家作路人。時命不將明主合，布衣空染洛陽塵。
祇園寺:寶坊求往跡，神理駐沿洄。雁塔酬前願，王身更後來。加持將暝合，朗悟豁然開。兩世分明見，餘生復幾哉。
送集賢學士伊闕史少府放歸江東覲省一作陶翰詩:墨客鐘張侶，材高吳越珍。千門來謁帝，駟馬去榮親。吏邑沿清洛，鄉山指白蘋。歸期應不遠，當及未央春。
述韋昭應畫犀牛:遐方獻文犀，萬里隨南金。大邦柔遠人，以之居山林。食棘無秋冬，絕流無淺深。雙角前嶄嶄，三蹄下駸駸。朝賢壯其容，未能辨其音。有我衰鳥郎，新邑長鳴琴。陛閣飛嘉聲，丘甸盈仁心。閑居命國工，作繪北堂陰。眈眈若有神，庶比來儀禽。昔有舞天庭，為君奏龍吟。
獻王威儀:入與真主言，有騎天馬來。但有華清宮，不用神明台。肅肅長自閑，門靜無人開。
野田黃雀行:嘖嘖野田雀，不知軀體微。閑穿深蒿里，爭食復爭飛。窮老一頹舍，棗多桑樹稀。無棗猶可食，無桑何以衣。蕭條空倉暮，相引時來歸。斜路豈不捷，渚田豈不肥。水長路且壞，惻惻與心違。
樵父詞:山北饒朽木，山南多枯枝。枯枝作採薪，爨室私自知。詰朝礪斧尋，視暮行歌歸。先雪隱薜荔，迎暄卧茅茨。清澗日濯足，喬木時曝衣。終年登險阻，不復憂安危。蕩漾與神游，莫知是與非。
漁父詞:澤魚好鳴水，溪魚好上流。漁梁不得意，下渚潛垂鉤。亂荇時礙楫，新蘆復隱舟。靜言念終始，安坐看沉浮。素發隨風揚，遠心與雲游。逆浪還極浦，信潮下滄洲。非為徇形役，所樂在行休。
牧童詞:不言牧田遠，不道牧陂深。所念牛馴擾，不亂牧童心。圓笠覆我首，長蓑披我襟。方將憂暑雨，亦以懼寒陰。大牛隱層阪，小牛穿近林。同類相鼓舞，觸物成謳吟。取樂須臾間，寧問聲與音。
採蓮詞:淺渚荇花繁，深潭菱葉疏。獨往方自得，恥邀淇上姝。廣江無術阡，大澤絕方隅。浪中海童語，流下鮫人居。春雁時隱舟，新萍復滿湖。採採乘日暮，不思賢與愚。
採菱詞:濁水菱葉肥，清水菱葉鮮。義不游濁水，志士多苦言。潮沒具區藪，潦深雲夢田。朝隨北風去，暮逐南風旋。浦口多漁家，相與邀我船。飯稻以終日，羹蒓將永年。方冬水物窮，又欲休山樊。盡室相隨從，所貴無憂患。
射雉詞:曝暄理新翳，迎春射鳴雉。原田遙一色，皋陸曠千里。遙聞咿喔聲，時見雙飛起。冪罒歷疏蒿下，毰毸深叢里。顧敵已忘生，爭雄方決死。仁心貴勇義，豈能復傷此。超遙下故墟，迢遞回高畤。大夫昔何苦，取笑歡妻子。
猛虎詞:寒亦不憂雪，飢亦不食人。人肉豈不甘，所惡傷明神。太室為我宅，孟門為我鄰。百獸為我膳，五龍為我賓。蒙馬一何威，浮江一以仁。彩章耀朝日，爪牙雄武臣。高雲逐氣浮，厚地隨聲震。君能賈餘勇，日夕長相親。
渭橋北亭作:停車渭陽暮，望望入秦京。不見鵷鸞道，如聞歌吹聲。鄉魂涉江水，客路指蒲城。獨有故樓月，今來亭上明。
述華清宮五首:上在蓬萊宮，莫若居華清。朝朝禮玄閣，日日聞體輕。大聖不私己，精禋為群氓。上出蓬萊時，六龍儼齊首。長道舒羽儀，彤雲映前後。天聲殷宇宙，真氣到林藪。昔在軒轅朝，五城十二樓。今我神泉宮，獨在驪山陬。群方趨順動，百闢隨天游。正月開陽和，通門緝元化。穆穆睟容歸，豈為明燈夜。高山大風起，肅肅隨龍駕。上林神君宮，此地即明庭。山開鴻濛色，天轉招搖星。三雪報大有，孰為非我靈。
雜詠五首。石子松:盤石青岩下，松生盤石中。冬春無異色，朝暮有清風。五鬣何人採，西山舊兩童。
雜詠五首。架檐藤:得從軒墀下，殊勝松柏林。生枝逐架遠，吐葉向門深。何許答君子，檐間朝暝陰。
雜詠五首。池邊鶴:舞鶴傍池邊，水清毛羽鮮。立如依岸雪，飛似向池泉。江海雖言曠，無如君子前。
雜詠五首。釣魚灣:垂釣綠灣春，春深杏花亂。潭清疑水淺，荷動知魚散。日暮待情人，維舟綠楊岸。
雜詠五首。幽人居:幽人下山徑，去去夾青林。滑處莓苔濕，暗中蘿薜深。春朝煙雨散，猶帶浮雲陰。
題太玄觀:門外車馬喧，門里宮殿清。行即翳若木，坐即吹玉笙。所喧既非我，真道其冥冥。
至嵩陽觀，觀即天皇故宅:真人上清室，乃在中峰前。花霧生玉井，霓裳畫列仙。念茲宮故宇，多此地新泉。松柏有清陰，薜蘿亦自妍。一聞步虛子，又話逍遙篇。忽若在雲漢，風中意泠然。
貽韋煉師:精思莫知日，意靜如空虛。三鳥自來去，九光遙捲舒。新池近天井，玉宇停雲車。餘亦苦山路，洗心祈道書。
霽後貽馬十二巽:高天風雨散，清氣在園林。況我夜初靜，當軒鳴綠琴。雲開北堂月，庭滿南山陰。不見長裾者，空歌游子吟。
題陸山人樓:暮聲雜初雁，夜色涵早秋。獨見海中月，照君池上樓。山雲拂高棟，天漢入雲流。不惜朝光滿，其如千里游。
獻八舅東歸:高位莫能舍，舍之世所賢。雲車游日華，豈比龍樓前。寢疾乃就枕，情感唯靈仙。帝鴻思道宗，臣彭亦長年。天書加羽服，又許歸東川。鏡水涵太清，禹山朝上玄。誠亡真混沌，玉立方嬋娟。素業作仙居，子孫當自傳。門多松柏樹，篋有逍遙篇。獨往不可群，滄海成桑田。
泛茅山東溪:清晨登仙峰，峰遠行未極。江海霽初景，草木含新色。而我任天和，此時聊動息。望鄉白雲里，發棹清溪側。松柏生深山，無心自貞直。
吃茗粥作:當晝暑氣盛，鳥雀靜不飛。念君高梧陰，復解山中衣。數片遠雲度，曾不蔽炎暉。淹留膳茶粥，共我飯蕨薇。敝廬既不遠，日暮徐徐歸。
游茅山五首:十年別鄉縣，西雲入皇州。此意在觀國，不言空遠游。九衢平若水，利往無輕舟。北洛反初路，東江還故丘。春山多秀木，碧澗盡清流。不見子桑扈，當從方外求。世業傳儒行，行成非不榮。其如懷獨善，況以聞長生。家近華陽洞，早年深此情。巾車雲路入，理棹瑤溪行。天地朝光滿，江山春色明。王庭有軒冕，此日方知輕。平生非作者，望古懷清芬。心以道為際，行將時不群。茲山在人境，靈貺久傳聞。遠勢一峰出，近形千嶂分。冬春有茂草，朝暮多鮮雲。此去亦何極，但言西日曛。昔賢居柱下，今我去人間。良以直心曠，兼之外視閑。垂綸非釣國，好學異希顏。落日登高嶼，悠然望遠山。溪流碧水去，雲帶清陰還。想見中林士，岩扉長不關。名岳徵仙事，清都訪道書。山門入松柏，天路涵空虛。南極見朝採，西潭聞夜漁。遠心尚雲宿，浪跡出林居。為己存實際，忘形同化初。此行良已矣，不樂復何如。
述降聖觀:一山盡天苑，一峰開道宮。道花飛羽衛，天鳥游雲空。玉殿俯玄水，春旗搖素風。夾門小松柏，覆井新梧桐。自昔大仙下，乃知元化功。神皇作桂館，此意與天通。
題眄上人禪居:真王清凈子，燕居復行心。結宇鄰居邑，寤言非遠尋。丹青丈室滿，草樹一庭深。秀色玄冬發，交枝白日陰。江流映朱戶，山鳥鳴香林。獨住已寂寂，安知浮與沉。
過新豐道中:西下長樂阪，東入新豐道。雨多車馬稀，道上生秋草。太陰蔽皋陸，莫知晚與早。雷雨杳冥冥，川谷漫浩浩。詔書植嘉木，眾言桃李好。自愧無此容，歸從漢陰老。
夜到洛口入黃河:河洲多青草，朝暮增客愁。客愁惜朝暮，枉渚暫停舟。中宵大川靜，解纜逐歸流。浦漵既清曠，沿洄非阻修。登艫望落月，擊汰悲新秋。倘遇乘槎客，永言星漢游。
使過彈箏峽作:鳥雀知天雪，群飛復群鳴。原田無遺粟，日暮滿空城。達士憂世務，鄙夫念王程。晨過彈箏峽，馬足凌兢行。雙壁隱靈曜，莫能知晦明。皚皚堅冰白，漫漫陰雲平。始信古人言，苦節不可貞。
泊舟貽潘少府:行子苦風潮，維舟未能發。宵分捲前幔，卧視清秋月。四澤蒹葭深，中洲煙火絕。蒼蒼水霧起，落落疏星沒。所遇盡漁商，與言多楚越。其如念極浦，又以思明哲。常若千里餘，況之異鄉別。
仲夏入園中東陂:方塘深且廣，伊昔俯吾廬。環岸垂綠柳，盈澤發紅蕖。上延北原秀，下屬幽人居。暑雨若混沌，清明如空虛。此鄉多隱逸，水陸見樵漁。廢賞亦何貴，為歡良易攄。且言重觀國，當此賦歸歟。
效古二首:晨登涼風台，暮走邯鄲道。曜靈何赫烈，四野無青草。大軍北集燕，天子西居鎬。婦人役州縣，丁男事徵討。老幼相別離，哭泣無昏早。稼穡既殄絕，川澤復枯槁。曠哉遠此憂，冥冥商山皓。東風吹大河，河水如倒流。河洲塵沙起，有若黃雲浮。赬霞燒廣澤，洪曜赫高丘。野老泣相語，無地可蔭休。翰林有客卿，獨負蒼生憂。中夜起躑躅，思欲獻厥謀。君門峻且深，踠足空夷猶。
雜詩二首:混沌本無象，末路多是非。達士志寥廓，所在能忘機。耕鑿時未至，還山聊採薇。虎豹對我蹲，鸑鷟旁我飛。仙人空中來，謂我勿復歸。格澤為君駕，虹蜺為君衣。西游昆侖墟，可與世人違。秋氣肅天地，太行高崔嵬。猿狖清夜吟，其聲一何哀。寂寞掩圭蓽，夢寐游蓬萊。琪樹遠亭亭，玉堂雲中開。洪崖吹簫管，玉女飄颻來。雨師既先後，道路無纖埃。鄙哉楚襄王，獨好陽雲台。
陸著作輓歌:世業江湖側，郊原休沐處。獨言五日歸，未道千秋去。鄉亭春水綠，昌閣寒光暮。昔為晝錦游，今成逝川路。歸路秦城下，寒雲慘平田。故園滄海邊，綠柳覆平川。送客異他日，還舟殊昔年。華亭有明日，長向隴頭懸。劍水千人石，荊江萬里流。英英有君子，才德滿中州。明道俟良佐，惟賢初薄游。生涯一朝盡，寂寞夜台幽。金堂策令名，仙掖居清位。鳴玉朝雙闕，垂纓游兩地。朝夕既論思，春秋仍書事。何言魯聲伯，忽下瓊珠淚。令德棄人世，明朝降寵章。起居存有位，著作沒為郎。寒水落南浦，月華虛北堂。松門一長想，仿佛見清揚。
山居貽裴十二迪:落葉滿山砌，蒼煙埋竹扉。遠懷青冥士，書劍常相依。霜卧眇茲地，琴言紛已違。衡陽今萬里，南雁將何歸。出徑惜松引，入舟憐釣磯。西林有明月，夜久空微微。
秦中歲晏馬舍人宅宴集:冬暮久無樂，西行至長安。故人處東第，清夜多新歡。廣庭竹陰靜，華池月色寒。知音盡詞客，方見交情難。
薦玄德公廟:神道本無已，成化亦自然。君居寥天上，德在玉華泉。真游踐王豫，永日遲雲仙。表微在營道，明祀將祈年。靈山俯新邑，松上生彩煙。豈知穆天子，遠去瑤池邊。
上長史王公責躬:覆舟無伯夷，覆車無仲尼。自咎失明義，寧由貝錦詩。松柏日已堅，桃李日以滋。顧己獨暗昧，所居成蒺藜。大賢薦時文，醜婦用蛾眉。惕惕愧不已，豈敢論其私。方朔既有言，子建亦有詩。惻隱及先世，析薪成自悲。靈鳥酬德輝，黃雀報仁慈。若公庶伏罪，此事安能遲。
至岳寺即大通大照禪塔上溫上人:秋山下映宮，宮色宜朝陽。迢遞在半嶺，參差非一行。燕息雲滿門，出游花隱房。二尊此成道，禪宇遙相望。鳳鐸天中鳴，岩梯松下長。山墟響信鼓，蘅薄生蕙香。起滅一以雪，往來亦誠亡。悲哉門弟子，要自知心長。
終南幽居獻蘇侍郎三首時拜太祝未上:暮春天氣和，登嶺望層城。朝日懸清景，巍峨宮殿明。聖君常臨朝，達士復懸衡。道近無艮足，歸來卧山楹。靈階曝仙書，深室煉金英。春岩松柏秀，晨路鵾雞鳴。羽化既有言，無然悲不成。中歲尚微道，始知將穀神。抗策還南山，水木自相親。深林開一道，青嶂成四鄰。平明去採薇，日入行刈薪。雲歸萬壑暗，雪罷千崖春。始看玄鳥來，已見瑤華新。寄言搴芳者，無乃後時人。卜築青岩里，雲蘿四垂陰。虛室若無人，喬木自成林。時有清風至，側聞樵採音。鳳凰鳴南岡，望望隔層岑。既言山路遠，復道溪流深。偓佺空中游，虯龍水間吟。何當見輕翼，為我達遠心。
題應聖觀:空中望小山，山下見餘雪。皎皎河漢女，在茲養真骨。登門駭天書，啟籥問仙訣。池光搖水霧，燈色連松月。合磚起花台，折草成玉節。天雞弄白羽，王母垂玄發。北有上年宮，一路在雲霓。上心方向道，時復朝金闕。
至閑居精舍呈正上人即天后故宮:太室三招提，其趣皆不同。不同非一趣，況是天游宮。雙嶺前夾門，閣道復橫空。寶坊若花積，宛轉不可窮。流泉自成池，清松信饒風。秋晏景氣迥，皛明丹素功。將近隱者鄰，遠與西山通。大師假惠照，念以息微躬。
酬綦毋校書夢耶溪見贈之作:校文在仙掖，每有滄洲心。況以北窗下，夢游清溪陰。春看湖水漫，夜入回塘深。往往纜垂葛，出舟望前林。山人松下飯，釣客蘆中吟。小隱何足貴，長年固可尋。還車首東道，惠言若黃金。以我採薇意，傳之天姥岑。
田家即事:蒲葉日已長，杏花日已滋。老農要看此，貴不違天時。迎晨起飯牛，雙駕耕東菑。蚯蚓土中出，田烏隨我飛。群合亂啄噪，嗷嗷如道飢。我心多惻隱，顧此兩傷悲。撥食與田烏，日暮空筐歸。親戚更相誚，我心終不移。
同王十三維偶然作十首:仲夏日中時，草木看欲燋。田家惜工力，把鋤來東皋。顧望浮雲陰，往往誤傷苗。歸來悲困極，兄嫂共相譊。無錢可沽酒，何以解劬勞。夜深星漢明，庭宇虛寥寥。高柳三五株，可以獨逍遙。北山種松柏，南山種蒺藜。出入雖同趣，所向各有宜。孔丘貴仁義，老氏好無為。我心若虛空，此道將安施。暫過伊闕間，晼晚三伏時。高閣入雲中，芙蓉滿清池。要自非我室，還望南山陲。野老本貧賤，冒暑鋤瓜田。一畦未及終，樹下高枕眠。荷蓧者誰子，皤皤來息肩。不復問鄉墟，相見但依然。腹中無一物，高話羲皇年。落日臨層隅，逍遙望晴川。使婦提蠶筐，呼兒榜漁船。悠悠泛綠水，去摘浦中蓮。蓮花艷且美，使我不能還。浮雲在虛空，隨風復捲舒。我心方處順，動作何憂虞。但言嬰世網，不復得閑居。迢遞別東國，超遙來西都。見人乃恭敬，曾不問賢愚。雖若不能言，中心亦難誣。故鄉滿親戚，道遠情日疏。偶欲陳此意，復無南飛鳧。草木花葉生，相與命為春。當非草木意，信是故時人。靜念惻群物，何由知至真。狂歌問夫子，夫子莫能陳。鳳凰飛且鳴，容裔下天津。清凈無言語，茲焉庶可親。黃河流向東，弱水流向西。趨舍各有異，造化安能齊。妾本邯鄲女，生長在叢台。既聞容見寵，復想玄為妻。刻畫尚風流，幸會君招攜。逶迤歌舞座，婉孌芙蓉閨。日月方向除，恩愛忽焉暌。棄置誰復道，但悲生不諧。羡彼匹婦意，偕老常同棲。日暮登春山，山鮮雲復輕。遠近看春色，踟躕新月明。仙人浮丘公，對月時吹笙。丹鳥飛熠熠，蒼蠅亂營營。群動汩吾真，訛言傷我情。安得如子晉，與之游太清。耽耽銅鞮宮，遙望長數里。賓客無多少，出入皆珠履。樸儒亦何為，辛苦讀舊史。不道無家舍，效他養妻子。冽冽玄冬暮，衣裳無準擬。偶然著道書，神人養生理。公卿時見賞，賜賚難具紀。莫問身後事，且論朝夕是。空山暮雨來，眾鳥竟棲息。斯須照夕陽，雙雙復撫翼。我念天時好，東田有稼穡。浮雲蔽川原，新流集溝洫。裴回顧衡宇，僮僕邀我食。卧覽床頭書，睡看機中織。想見明膏煎，中夜起唧唧。四鄰競豐屋，我獨好卑室。窈窕高臺中，時聞撫新瑟。狂飆動地起，拔木乃非一。相顧始知悲，中心憂且慄。蚩蚩命子弟，恨不居高秩。日入賓從歸，清晨冠蓋出。中庭有奇樹，榮早衰復疾。此道猶不知，微言安可述。
升天行貽盧六健:真人居閬風，時奏清商音。聽者即王母，泠泠和瑟琴。坐對三花枝，行隨五雲陰。天長昆侖小，日久蓬萊深。上由玉華宮，下視首陽岑。神州亦清凈，要自有浮沉。惻惻苦哉行，呱呱游子吟。廬山逢若士，思欲化黃金。雨雪沒太山，誰能無歸心。逍遙在雲漢，可以來相尋。
田家雜興八首:春至鶬鶊鳴，薄言向田墅。不能自力作，黽勉娶鄰女。既念生子孫，方思廣田圃。閑時相顧笑，喜悅好禾黍。夜夜登嘯台，南望洞庭渚。百草被霜露，秋山響砧杵。卻羡故年時，中情無所取。眾人恥貧賤，相與尚膏腴。我情既浩蕩，所樂在畋漁。山澤時晦暝，歸家暫閑居。滿園植葵藿，繞屋樹桑榆。禽雀知我閑，翔集依我廬。所願在優游，州縣莫相呼。日與南山老，兀然傾一壺。逍遙阡陌上，遠近無相識。落日照秋山，千岩同一色。網罟繞深莽，鷹鸇始輕翼。獵馬既如風，奔獸莫敢息。駐旗滄海上，犒士吳宮側。楚國有夫人，性情本貞直。鮮禽徒自致，終歲竟不食。田家趨壟畝，當晝掩虛關。鄰里無煙火，兒童共幽閑。桔槔懸空圃，雞犬滿桑間。時來農事隙，採藥游名山。但言所採多，不念路險艱。人生如蜉蝣，一往不可攀。君看西王母，千載美容顏。平生養情性，不復計憂樂。去家行賣畚，留滯南陽郭。秋至黍苗黃，無人可刈獲。稚子朝未飯，把竿逐鳥雀。忽見梁將軍，乘車出宛洛。意氣軼道路，光輝滿墟落。安知負薪者，咥咥笑輕薄。楚山有高士，梁國有遺老。築室既相鄰，向田復同道。糗糒常共飯，兒孫每更抱。忘此耕耨勞，愧彼風雨好。蟪蛄鳴空澤，鶗鴂傷秋草。日夕寒風來，衣裳苦不早。梧桐蔭我門，薜荔網我屋。迢迢兩夫婦，朝出暮還宿。稼穡既自種，牛羊還自牧。日旰懶耕鋤，登高望川陸。空山足禽獸，墟落多喬木。白馬誰家兒，聯翩相馳逐。種桑百餘樹，種黍三十畝。衣食既有餘，時時會親友。夏來菰米飯，秋至菊花酒。孺人喜逢迎，稚子解趨走。日暮閑園里，團團蔭榆柳。酩酊乘夜歸，涼風吹戶牖。清淺望河漢，低昂看北鬥。數瓮猶未開，明朝能飲否。
題辨覺精舍:朝隨秋雲陰，乃至青鬆林。花閣空中遠，方池岩下深。竹風亂天語，溪響成龍吟。試問真君子，游山非世心。
題慎言法師故房:精廬不住子，自有無生鄉。過客知何道，裴回雁子堂。浮雲歸故嶺，落月還西方。日夕虛空里，時時聞異香。
石瓮寺:遙山起真宇，西向盡花林。下見宮殿小，上看廊廡深。苑花落池水，天語聞松音。君子又知我，焚香期化心。
題崔山人別業:南陽隱居者，築室丹溪源。溪冷懼秋晏，室寒欣景暾。山雞鳴菌閣，水霧入衡門。東嶺或舒嘯，北窗時討論。封君渭陽竹，逸士漢陰園。何必崆峒上，獨為堯所尊。
行次田家澳梁作:田家俯長道，邀我避炎氛。當暑日方晝，高天無片雲。桑間禾黍氣，柳下牛羊群。野雀棲空屋，晨昏不復聞。前登澳梁阪，極望溫泉分。逆旅方三舍，西山猶未曛。
昭聖觀:主家隱溪口，微路入花源。數日朝青閣，彩雲獨在門。雙樓夾一殿，玉女侍玄元。扶橑盡蟠木，步檐多畫繙。新松引天籟，小柏繞山樊。坐弄竹陰遠，行隨溪水喧。石池辨春色，林獸知人言。未逐鳳凰去，真宮在此原。
題辛道士房:全神不言命，所尚道家流。迨此遠南楚，遂令思北游。先生秀衡岳，玉立居玄丘。門帶江山靜，房隨瑤草幽。逍遙三花發，罔象五雲浮。自有太清紀，曾垂華發憂。大年方橐籥，小智即蜉蝣。七日赤龍至，莫令餘獨留。
登秦嶺作，時陷賊歸國:朝出猛獸林，躨跜登高峰。僮僕履雲霧，隨我行太空。羲和舒靈暉，倏忽西極通。迴首望涇渭，隱隱如長虹。九逵合蒼蕪，五陵遙瞳矇。鹿游大明殿，霧濕華清宮。網羅蠛蠓時，顧齒熊羆鋒。失途走江漢，不能有其功。氣逐招搖星，魂隨閶闔風。惟言宇宙清，復使車書同。林木被繁霜，合沓連山紅。鵬鶚勵羽翼，俯視荊棘叢。誓將食鶬鴞，然後歸崆峒。
晦日任橋池亭:溫泉作天邑，直北開新洲。未有菰蒲生，即聞鳧雁游。六亭在高岸，數島居中流。晦日望清波，相與期泛游。西道苦轉轂，北堤疲行舟。清泠水木陰，才可適我憂。
望幸亭:五年一巡狩，西幸過東畿。周國易居守，周人多怨思。君王敷惠政，程作貴從時。大廈非一木，沉沉臨九逵。慶雲宿飛棟，嘉樹羅青墀。疏屏宜朝享，方塘堪水嬉。雲中仰華蓋，桁下望春旗。天意知如此，星言歸洛師。
哥舒大夫頌德:天紀啟真命，君生臣亦生。乃知赤帝子，復有蒼龍精。神武建皇極，文昌開將星。超超渭濱器，落落山西名。畫閫入受脤，鑿門出扞城。戎人昧正朔，我有軒轅兵。隴路起豐鎬，關雲隨旆旌。河湟訓兵甲，義勇方橫行。韓魏多銳士，蹶張在幕庭。大非四決軋，石堡高崢嶸。攻伐若振槁，孰雲非神明。嘉謀即天意，驟勝由師貞。枯草被西陸，烈風昏太清。戢戈旄頭落，牧馬昆侖平。賓從儼冠蓋，封山紀天聲。來朝芙蓉闕，鳴玉飄華纓。直道濟時憲，天邦遂輕刑。抗書報知己，松柏亦以榮。嘉命列上第，德輝照天京。在車持簡墨，粲粲皆詞英。顧我搶榆者，莫能翔青冥。游燕非騏驥，躑躅思長鳴。
安宜園林獻高使君:直道已三出，幸從江上回。新居茅茨迥，起見秋雲開。十里次舟楫，二橋交往來。楚言滿鄰里，雁叫喧池台。魚鱉樂仁政，浮沉亦至哉。小山宜大隱，要自望蓬萊。
秋庭貽馬九:伊昔好觀國，自鄉西入秦。往復萬餘里，相逢皆眾人。大君幸東岳，世哲扈時巡。予亦從此去，閑居清洛濱。稍稍寒木直，彩彩陽華新。迭宕孔文舉，風流石季倫。妙年一相得，白首定相親。重此虛賓館，歡言冬及春。哲兄盛文史，出入馳高軌。令德本同人，深心重知己。絳衣朝聖主，紗帳延才子。伯淮與季江，清濬各孤峙。群芳趨泛愛，萬物通情理。而我信空虛，提攜過杞梓。夫君美聲德，直道期終始。孰謂忽離居，優游鄭東里。東里近王城，山連路亦平。何言相去遠，閑言獨凄清。萬里鴻雁度，四鄰砧杵鳴。其如久離別，重以霜風驚。
河中望鳥灘作貽呂四郎中:河流有深曲，舟子莫能知。弭棹臨沙嶼，微吟西日馳。平明春色霽，兩岸好風吹。去去川途盡，悠悠親友離。漢宮成羽翼，伊水弄參差。為惜淮南子，如何攀桂枝。
秦中初霽獻給事二首:渭水收暮雨，處處多新澤。宮苑傍山明，雲林帶天碧。君子聳高駕，英聲邈今昔。鏘佩出中台，彯纓入仙掖。夙心幸清鑒，晚志欣良覿。鳴盜非足徵，願言同下客。南國久為思，西都嘗作賓。雲開天地色，日照山河春。善聽在知己，揚光唯達人。妙年弄柔翰，弱冠偶良晨。擢第文昌閣，還家滄海濱。寸心何所望，東掖有賢臣。
晚次東亭獻鄭州宋使君文:自初賓上國，乃到鄒人鄉。曾點與曾子，俱升闕里堂。武皇恢大略，逸翮思寥廓。三居清憲台，兩拜文昌閣。為道既貞信，處名猶謇諤。鐵柱勵風威，錦軸含光輝。夜聞持簡立，朝看伏奏歸。洞門清佩響，廣路玉珂飛。驤首入丹掖，摶空趨太微。絲綸逢聖主，出入飄華組。愔愔宿帝梧，侃侃居文府。海內語三獨，朝端謀六戶。善計在弘羊，清嚴歸仲舉。侍郎跨方朔，中丞蔑周處。天眷擇循良，惟賢降寵章。分符指聊攝，為政本農桑。籍籍歌五袴，祁祁頌千箱。隨車微雨灑，逐扇清風颺。既以遷列國，復茲鄰帝鄉。褰帷乃仍舊，坐嘯非更張。居敬物無擾，履端人自康。薄游出京邑，引領東南望。林晚鳥雀噪，田秋稼穡黃。成皋天地險，廣武徵戰場。道喪苦兵賦，時來開井疆。霏霏渠門色，晻晻制岩光。徒念京索近，獨悲溱洧長。大明潛照耀，淑慝自昭彰。昔歲幸西土，今茲歸洛陽。同焉知鄭伯，當輔我周王。
秋次霸亭寄申大:橘柚植寒陵，芙蓉蒂修阪。無言不得意，得意何由展。況我行且徒，而君往猶蹇。既傷人事近，復言天道遠。薄暮入空亭，中夜不能飯。南聽鴻雁盡，西見招搖轉。千門漢王宮，百裡周王苑。杲杲初景出，油油鮮雲捲。會朝幸歲正，校獵從新獮。念君久京國，雙涕如露泫。無人薦子雲，太息竟誰辨。
舟中別武金壇:曰予輕皎潔，坦率賓混元。忽乃異群萃，高歌信陵門。信陵好賓客，清夜開華軒。月光麗池閣，野氣浮林園。偶坐爛明星，歸志潛崩奔。漾舟清潭裡，慰我別離魂。落日下西山，左右慘無言。蕭條風雨散，窅靄江湖昏。秋荷尚幽鬱，暮鳥復翩翻。紙筆亦何為，寫我心中冤。
鞏城東莊道中作:北陵散寒鳥，西山照初日。婉孌晉陽京，踟躕野人室。南軒草間去，後乘林中出。靄靄長路暖，遲遲狹路歸。蜉蝣時蔽月，枳棘復傷衣。城上東風起，河邊早雁飛。夏王紀冬令，殷人乃正月。涯口度新雲，山陰留故雪。幸逢耆耋話，餘待親鄰別。總轡出叢薄，歇鞍登峻隅。春源既蕩漭，伏戰亦睢盱。未獲遵平道，徒言信薄夫。
赴馮翊作:本自江海人，且無寥廓志。大明耀天宇，靄靄風雨被。迢遞別荊吳，飄颻涉沂泗。廣川俟舟楫，峻阪傷騏驥。蹭蹬失歸道，崎嶇從下位。西出太華陰，北走少梁地。蔥蘢墟落色，泱漭關河氣。恥從俠烈游，甘為刀筆吏。寶劍茱萸匣，豈忘知音貴。大道且泛然，沉浮未雲異。
晚霽中園喜赦作:五月黃梅時，陰氣蔽遠邇。濃雲連晦朔，菰菜生鄰里。落日燒霞明，農夫知雨止。幾悲衽席濕，長嘆垣牆毀。曭朗天宇開，家族躍以喜。渙汗發大號，坤元更資始。散衣出中園，小徑尚滑履。池光搖萬象，倏忽滅復起。嘉樹如我心，欣欣豈雲已。
觀範陽遞俘:北河旄星隕，鬼方獮林胡。群師舞弓矢，電發歸燕墟。皇皇軒轅君，贊贊皋陶謨。方思壯軍實，遠近遞生俘。車馬踐大逵，合沓成深渠。牧人過橐駝，校正引騊駼。烈風朝送寒，雲雪靄天隅。草木同一色，誰能辨榮枯。四履封元戎，百金酬勇夫。大邦武功爵，固與炎皇殊。
次天元十載華陰發兵，作時有郎官點發:鬼方生獫狁，時寇盧龍營。帝念霍嫖姚，詔發咸林兵。天星下文閣，簡師臨我城。三陌觀勇夫，五餌謀長纓。雷野大車發，震雲靈鼓鳴。太華色莽蒼，清渭風交橫。胡馬悲雨雪，詩人歌旆旌。閼氏為女奴，單於作邊氓。神皇麒麟閣，大將不書名。
送丘健至州敕放作時任下邽縣:太史登觀台，天街耀旄頭。大君忽霆震，詔爵冠軍侯。南必梁孫源，西將圉昆丘。河隴徵擊卒，虎符到我州。朝集咸林城，師言亂啁啾。殺氣變木德，凜凜如高秋。元戎啟神皇，廟堂發嘉謀。息兵業稼穡，歸馬復休牛。和風開陰雪，大耀中天流。歡聲殷河嶽，涵蕩非煙浮。邦牧新下車，德禮彼甿謳。乾坤日交泰，吾亦遂優游。
登商丘:河水日夜流，客心多殷憂。維梢歷宋國，結纜登商丘。漢皇封子弟，周室命諸侯。搖搖世祀怨，傷古復兼秋。鳴鴻念極浦，徵旅慕前儔。太息梁王苑，時非牧馬游。
群鴉詠:新宮驪山陰，龍袞時出豫。朝陽照羽儀，清吹肅逵路。群鴉隨天車，夜滿新豐樹。所思在腐餘，不復憂霜露。河低宮閣深，燈影鼓鐘曙。繽紛集寒枝，矯翼時相顧。冢宰收琳琅，侍臣盡鴛鷺。高舉摩太清，永絕矰繳懼。茲禽亦翱翔，不以微小故。
尚書省受誓誡貽太廟裴丞:皇家有恆憲，齋祭崇明祀。嚴車伊洛間，受誓文昌里。沉沉雲閣見，稍稍城烏起。曙色照衣冠，虛庭鳴劍履。裴回念私覿，悵望臨清汜。點翰欲何言，相思從此始。
夏日尋藍田唐丞登高宴集:東望春明門，駕言聊出游。南行小徑盡，綠竹臨清流。君出罷六安，居此澹忘憂。園林與城市，閭里隨人幽。披顏闢衡闈，置酒登崇丘。山河臨咫尺，宇宙窮寸眸。是時春載陽，佳氣滿皇州。宮殿碧雲里，鴛鴦初命儔。良辰方在茲，志士安得休。成名苟有地，何必東陵侯。
田家即事答崔二東皋作四首:玄鳥雙雙飛，杏林初發花。喣媮命僮僕，可以樹桑麻。清旦理犁鋤，日入未還家。有客山中至，言傳故人訊。蕩漾敷遠情，飄颻吐清韻。猗歟春皋上，無乃成秋興。念別求須臾，忽至嚶鳴時。菜田燒故草，初樹養新枝。所寓非幽深，夢寐相追隨。依依親隴畝，寂寂無鄰里。不聞雞犬音，日見和風起。賴君遺掞藻，憂來散能弭。
敬酬陳掾親家翁秋夜有贈:大姬配胡公，位乃三恪賓。盛德百代祀，斯言良不泯。敬仲為齊卿，當國名益震。仲舉登宰輔，太丘榮縉紳。武皇受瑤圖，爵土封其新。繁祉既驟集，裔孫生賢臣。特達逾珪璋，節操方松筠。雲漢一矯翼，天池三振鱗。曳裾朝赤墀，酌醴侍紫宸。大君錫車馬，時復過平津。言則廣台階，道亦資天均。清秋忽高興，震藻若有神。曜曜趨宮廷，洸洸邁徐陳。鎬京既賜第，門巷交朱輪。方將襲伊皋，永以崇夏殷。宗黨無遠近，敬恭依仁人。雪盡宇宙暄，雁歸滄海春。沉吟白華頌，帝闥降絲綸。驛騎及蕪城，相逢在郊鄄。別離曠南北，譴謫罹苦辛。晝游還荊吳，迷方客咸秦。惟賢惠重義，男女期嘉姻。梧桐生朝陽，鶗鴂鳴蕭晨。豈不畏時暮，坎壈無與鄰。中夜涼風來，顧我闕音塵。瓊瑤不遐棄，寤寐如日新。
蘇十三瞻登玉泉寺峰入寺中見贈作:慶門疊華組，盛列鐘英彥。貞信發天姿，文明葉邦選。為情貴深遠，作德齊隱見。別業在春山，懷歸出芳甸。逖聽多時友，招邀及浮賤。朝沿霸水窮，暮矚藍田遍。百花照阡陌，萬木森鄉縣。澗凈綠蘿深，岩暄新鳥轉。依然造華薄，豁爾開靈院。淹留火禁辰，愉樂弦歌宴。肅肅列樽俎，鏘鏘引纓弁。天籟激微風，陽光轢奔箭。以茲小人腹，不勝君子饌。是日既低迷，中宵方眄眩。枕上思獨往，胸中理交戰。碧雲暗雨來，舊原芳色變。歡然自此絕，心賞何由見。鴻濛已笑雲，列缺仍揮電。忽與去人遠，俄逢歸者便。想像玉泉宮，依稀明月殿。峰巒若登陟，水木以游衍。息心幸自忘，點翰仍留眷。恨無荊文璧，以答丹青絢。
酬李處士山中見贈:厥初游太學，相與極周旋。含採共朝暮，知言同古先。孟陽題劍閣，子雲獻甘泉。斯須曠千里，婉娩將十年。今來艷陽月，好鳥鳴翩翩。同聲既求友，不肖亦懷賢。引領遲芳信，果枉瑤華篇。成頌非其德，高文徒自妍。聲塵邈超越，比興起孤絕。始信郢中人，乃能歌白雪。跂予北堂夜，搖筆酬明哲。綠竹動清風，層軒靜華月。想像南山下，恬然謝朝列。猶恐鶗鴂鳴，坐看芳草歇。邀以青松色，同之白華潔。永願登龍門，相將持此節。
同諸公秋日游昆明池思古:僕人理車騎，西出金光逵。蒼蒼白帝郊，我將游靈池。太陰連晦朔，雨與天根違。凄風披田原，橫污益山陂。農畯盡顛沛，顧望稼穡悲。皇靈惻群甿，神政張天維。坤紀戮屏翳，元綱扶逶迤。回塘清滄流，大曜懸金暉。秋色浮渾沌，清光隨漣漪。豫章盡莓苔，柳杞成枯枝。驟聞漢天子，徵彼西南夷。伐棘開洪淵，秉旄訓我師。震雲靈鼉鼓，照水蛟龍旂。銳士千萬人，猛氣如熊羆。刑罰一以正，乾戈自有儀。坐作河漢傾，進退樓船飛。羽發鴻雁落，檜動芙蓉披。峨峨三雲宮，肅肅振旅歸。惡德忽小醜，器用窮地貲。上兵貴伐謀，此道不能為。吁哉蒸人苦，始曰徵伐非。穆穆軒轅朝，耀德守方陲。君臣日安閑，遠近無怨思。石鯨既蹭蹬，女牛亦流離。猵獺游渚隅，葭蘆生漘湄。坎埳四十里，填游今已微。江伯方翱翔，天吳亟往來。桑榆慘無色，佇立暮霏霏。老幼樵木還，賓從回鞿羈。帝夢鮮魚索，明月當報時。
同諸公登慈恩寺塔:金祠起真宇，直上青雲垂。地靜我亦閑，登之秋清時。蒼蕪宜春苑，片碧昆明池。誰道天漢高，逍遙方在茲。虛形賓太極，攜手行翠微。雷雨傍杳冥，鬼神中躨跜。靈變在倏忽，莫能窮天涯。冠上閶闔開，履下鴻雁飛。宮室低邐迤，群山小參差。俯仰宇宙空，庶隨了義歸。崱屴非大廈，久居亦以危。
同諸公秋霽曲江俯見南山:天靜終南高，俯映江水明。有若蓬萊下，淺深見澄瀛。群峰懸中流，石壁如瑤瓊。魚龍隱蒼翠，鳥獸游清泠。菰蒲林下秋，薜荔波中輕。山戛浴蘭阯，水若居雲屏。嵐氣浮渚宮，孤光隨曜靈。陰陰豫章館，宛宛百花亭。大君及群臣，宴樂方嚶鳴。吾黨二三子，蕭辰怡性情。逍遙滄洲時，乃在長安城。
同諸公送李雲南伐蠻:昆明濱滇池，蠢爾敢逆常。天星耀鈇鑕，弔彼西南方。冢宰統元戎，太守齒軍行。囊括千萬里，矢謨在廟堂。耀耀金虎符，一息到炎荒。蒐兵自交趾，茇捨出瀘陽。群山高嶄岩，凌越如鳥翔。封豕驟跧伏，巨象遙披攘。回溪深天淵，揭厲逾舟梁。玄武掃孤蜮，蛟龍除方良。雷霆隨神兵，硼磕動穹蒼。斬伐若草木，系縲同犬羊。餘醜隱弭河，啁啾亂行藏。君子惡薄險，王師恥重傷。廣車設罝梁，太白收光芒。邊吏靜縣道，新書行紀綱。劍關掉鞅歸，武弁朝建章。龍樓加命服，獬豸擁秋霜。邦人頌靈旗，側聽何洋洋。京觀在七德，休哉我神皇。
奉和韋判官獻侍郎叔除河東採訪使:天卿小冢宰，道大名亦大。醜正在權臣，建旟千裡外。楚山俯江漢，汴水連譙沛。兩持方伯珪，再轉諸侯蓋。恬淡輕黜陟，優游邈千載。乾象變台衡，群賢盡交泰。聿徠股肱郡，河嶽即襟帶。盛德滋冀方，仁風清汾澮。四封盡高足，相府軺車最。超超青雲器，婉婉竹林會。賤士敢知言，成頌文明代。燕雀依大廈，期之保貞悔。
同王十三維哭殷遙:生理無不盡，念君在中年。游道雖未深，舉世莫能賢。筮仕苦貧賤，為客少田園。膏腴不可求，乃在許西偏。四鄰盡桑柘，咫尺開牆垣。內艱未及虞，形影隨化遷。茅茨俯苫蓋，雙殯兩楹間。時聞孤女號，迥出陌與阡。慈烏亂飛鳴，猛獸亦以跧。故人王夫子，靜念無生篇。哀樂久已絕，聞之將泫然。太陽蔽空虛，雨雪浮蒼山。迢遞親靈櫬，顧予悲絕弦。處順與安時，及此乃空言。
貽丁主簿仙芝別:赫赫明天子，翹翹群秀才。昭昭皇宇廣，隱隱雲門開。搖曳君初起，聯翩予復來。茲年不得意，相命游靈台。驊騮多逸氣，琳琅有清響。聯行擊水飛，獨影凌虛上。關河施芳聽，江海徼新賞。斂衽歸故山，敷言播天壤。雲峰雖有異，楚越幸相親。既別復游處，道深情更殷。下愚忝聞見，上德猶邅迍。偃仰東城曲，樓遲依水濱。脫巾從會府，結綬歸海裔。親知送河門，邦族迎江澨。夫子安恬淡，他人悵迢遞。飛艎既眇然，洲渚徒虧蔽。人謀固無準，天德諒難知。高名處下位，逸翮棲卑枝。去去水中沚，搖搖天一涯。蓬壺不可見，來泛躍龍池。
京口送別王四誼:江上楓林秋，江中秋水流。清晨惜分袂，秋日尚同舟。落潮洗魚浦，傾荷枕驛樓。明年菊花熟，洛東泛觴游。
同房憲部應旋:衡山法王子，慧見息諸苦。落發自南州，燕居在西土。養正不因晦，得中寧患旅。曠然長虛閑，即理寄行補。四句了自性，一音亦非取。橘柚故園枝，隨人植庭戶。我地少安住，念天時啟處。憲卿文昌歸，愉悅來晤語。車騎踐香草，僕人沐花雨。長風散繁雲，萬里靜天宇。起滅信易覺，清真知有所。逍遙高殿陰，六月無炎暑。微言發新偈，粲粲如懸圃。直心視惠光，在此大法鼓。
奉別長史庾公太守徐公應召:烈風起江漢，白浪忽如山。方伯驟勤王，杞人亦憂天。酆鎬頃霾晦，雲龍召我賢。車騎北艱苦，艅艎西溯沿。水靈靜湍瀨，猛獸趨後先。龍樓開新陽，萬里出雲間。宇宙既焜耀，崇德濟巨川。受命在神宗，振兵猶軒轅。煌煌逾涿鹿，穆穆更坤元。明王朝太階，遠邇望嘉言。游子淡何思，江湖將永年。
獄中貽姚張薛李鄭柳諸公:直道時莫親，起羞見讒口。輿人是非怪，西子言有咎。誣善不足悲，失聽一何醜。大來敢遐望，小往且虛受。中夜囹圄深，初秋縲紲久。疏螢出暗草，朔風鳴衰柳。河漢低在戶，蠨蛸垂向牖。雁聲遠天末，涼氣生霽後。負戶愁讀書，劍光忿沖鬥。哀哀害神理，惻惻傷慈母。妻子垂涕泣，家僮日奔走。書詞苦人吏，饋食勞交友。寒服猶未成，繁霜漸將厚。吉凶問詹尹，倚伏信北叟。鬼哭知己冤，鳥言誠所誘。諸公深惠愛，朝夕相左右。束濕雖欲操，鉤金庶無負。傷羅念搖翮，踠足思驤首。瑾瑜頗匿瑕，邦國方含垢。眷言出深阱，永日常攜手。
貽鼓吹李丞，時信安王北伐，李公王之所器者也:北伐昧天造，王師示有徵。轅門統元律，帝室命宗英。靈威方首事，仗鉞按邊城。膏雨被春草，黃雲浮太清。文儒托後乘，武旅趨前旌。出車發西洛，營軍臨北平。曰予深固陋，志氣頗縱橫。嘗思驃騎幕，願逐嫖姚兵。惟賢美無度，海內依揚聲。河間舊相許，車騎日逢迎。折節下謀士，深心論客卿。忠言雖未列，庶以知君誠。
貽王侍御出台掾丹陽:高高琅琊台，臺下生菌簵。照車十二乘，光彩不足諭。既當少微星，復隱高山霧。金丘華陽下，仙伯養晦處。茅茨對三峰，梧桐開一路。神溪繞皋陸，樵牧自成趣。時登青冥游，若從天江度。墟里獻薇蕨，群公致衣縷。深沉復清凈，偃仰視太素。猛獸識賓僕，赬霞知早暮。峨峨雲龍開，忽有方伯遇。達人無不可，壯志且馳騖。融泄長雞鳴，縯紛大鵬翥。赤墀高崱屴，一見如三顧。禮服正邦祀，刑冠肅王度。三辰明昭代，光啟玄元祚。章台收杞梓，太液滿鵷鷺。豐澤耀純仁，八方晏黔庶。沉沉閶闔起，殷殷蓬萊曙。旌戟儼成行，雞人傳發煦。翔翼一如鶚，百闢莫不懼。清廟奉烝嘗，靈山扈鑾輅。天街時蹴踘，直指宴梐枑。四月純陽初，雷雨始奮豫，逆星孛皇極，鈇鑕靜天步。酆鎬舒曜靈，乾戈藏武庫。析木斯增廣運，直道有好惡。回跡清憲台，傳騎東南去。列城異疇昔，近餞寡徒御。纏綿西關道，婉孌新豐樹。伊洛不敢息，淮河任沿溯。鄉亭茱萸津，先後非疏附。炎時方怵惕，有若踐霜露。惆悵長岑長，寂寞梁王傅。紛吾家延州，結友在童孺。岑陽沐天德，邦邑持民務。躑躅望朝陰，如何復淪誤。牙曠三千里，擊轅非所慕。秋濤聯滄溟，舟楫湊北固。江汜日綿眇，朝夕空寐寤。中洞松栝新，東皋阡陌故。餘輝方焜耀，可以歡邑聚。南華在濠上，誰辯魏王瓠。登陟芙蓉樓，為我時一賦。
貽劉高士別:夙駕出東城，城傍早霞散。初日照龍闕，峨峨在天半。壯哉麗百常，美矣崇兩觀。俯視趨朝客，簪珮何璀璨。而我送將歸，裴回霸陵岸。北雲去吳越，南雁離江漢。伊昔蹈丘園，翩翩理文翰。高談閔仲叔，逸氣劉公乾。每言竹柏貞，嘗輕朝市玩。山晝猿狖靜，溪曛魚鳥亂。寧止卧崆峒，直雲期汗漫。聖君既理歷，族士咸炳煥。矯首來天池，振羽泛漪瀾。元淑命不達，伯鸞吟可嘆。東去姑蘇台，乃過陟陽館。舍轡函關道，浮舟滄海畔。耳目曠暄涼，懷抱盈悲惋。沉沉青歲晚，靄靄秋雲換。自言永遁棲，無復從羈絆。揮手謝知己，知己莫能贊。
山中貽崔六琪華:恍惚登高嶺，裴回看落日。遙想仲長園，如親幼安室。春渚菖蒲登，山中撥谷鳴。相思不道遠，太息未知情。意君來此地，時復疏林薄。中夜掃閑門，迎晨閉菌閣。屣履清池上，家童奉信歸。憂隨落花散，目送歸雲飛。故交在天末，心知復千里。無人暫往來，獨作中林士。
貽餘處士:故園至新浦，遙復未百裡。北望是他邦，紛吾即游士。潮來津門啟，罷楫信流水。客意乃成歡，舟人亦相喜。遲遲菱荇上，泛泛菰蒲里。漸聞商旅喧，猶見鳧鷖起。市亭忽雲構，方物如山峙。吳王昔喪元，隋帝又滅祀。停艫一以眺，太息興亡理。秋苑故池田，宮門新柳杞。我行苦炎月，乃及清昊始。此地日逢迎，終思隱君子。莫言異舒捲，形音在心耳。
劉先生閑居:高第後歸道，乃居玉華宮。逍遙人間世，不異浮丘公。甘寢何秉羽，出門忽從戎。方將游昆侖，又欲小崆峒。進退既在我，歸來長安中。焚香東海君，侍坐西山童。善行無轍跡，吾亦安能窮。但見神色閑，中心如虛空。期之比天老，真德輔帝鴻。
京口題崇上人山亭:清旦歷香岩，岩徑紆復直。花林開宿霧，游目清霄極。分明窗戶中，遠近山川色。金沙童子戲，香飯諸天食。叫叫海鴻聲，軒軒江燕翼。寄言清凈者，閭閻徒自踣。
朝邑蔡主簿期不會二首:下位日趨走，久之賓會疏。空遲偶詞賦，所愧比園廬。朝念池上酌，暮逢林下書。方將固封守，暫欲混畋漁。衰柳隱長路，秋雲滿太虛。遙遙望左右，日入未回車。日入清風至，知君在西偏。車輿既成列，賓僕復能賢。迢遞下墟阪，逍遙看井田。蒼山起暮雨，極浦浮長煙。服義大如志，交歡數盡年。寧言十餘里，不見空來還。
鞏城南河作寄徐三景暉:初年雨候遲，鞏洛河流小。搖搖芳草岸，屢見春山曉。清露洗雲林，輕波戲魚鳥。唯言故人遠，不念鄉川眇。舟楫去瀠回，湍漵行奔峭。寄書千里路，莫道南鴻少。
貽閻處士防卜居終南:春風搖雜樹，言別還江汜。堅冰生綠潭，又客三千里。兆夢唯顏色，懸情乃文史。滌耳貴清言，披歡遲玉趾。秦城疑舊廬，佇立問焉如。稚子跪而說，還山將隱居。竹林既深遠，松宇復清虛。跡迥事多逸，心安趣有餘。石門動高韻，草堂新著書。鶱飛久超絕，蹇足空躊躇。猶有昔時意，望君當照車。驅車當六國，何以須潛默。聖主常徵賢，群公每舉德。此時方獨往，身志將何欲。願謝山中人，回車首歸躅。
新豐作貽殷四校書:漢皇思舊邑，秦地作新豐。南出華陽路，西分長樂宮。安知天地久，不與昔年同。雞犬暮聲合，城池秋霽空。紛吾從此去，望極咸陽中。不見芸香閣，徒思文雅雄。
華陽作貽祖三詠:朝行敷水上，暮出華山東。高館宿初靜，長亭秋轉空。日餘久淪汩，重此聞霜風。淅瀝入溪樹，颼飀驚夕鴻。凄然望伊洛，如見息陽宮。舊識無高位，新知盡固窮。夫君獨輕舉，遠近善文雄。豈念千里駕，崎嶇秦塞中。
貽袁三拾遺謫作:傾蓋洛之濱，依然心事親。龍門何以峻，曾是好詞人。珥筆朝文陛，含章諷紫宸。帝城多壯觀，被服長如春。天子儉為德，而能清約身。公卿盡虛位，天下自趣塵。如君物望美，令德聲何已。高帝黜儒生，文皇謫才子。朝廷非不盛，譴謫良難恃。路出大江陰，川行碧峰里。斯言徒自玷，白玉豈為滓。希聲盡眾人，深識唯知己。知己怨生離，悠悠天一涯。寸心因夢斷，孤憤為年移。花滿芙蓉闕，春深朝夕池。空令千萬里，長望白雲垂。
洛中貽朝校書衡，朝即日本人也:萬國朝天中，東隅道最長。吾生美無度，高駕仕春坊。出入蓬山裡，逍遙伊水傍。伯鸞游太學，中夜一相望。落日懸高殿，秋風入洞房。屢言相去遠，不覺生朝光。
貽崔太祝:天都分禮閣，肅肅臨清渠。春山照前屏，高槐蔭內除。惟賢尚廩祿，弟去兄來居。文雅更驤首，風流信有餘。中年幸從事，乃遇兩吹噓。何以知君子，交情復淡如。
貽王處士子文:春草生洞渚，春風入上林。春皋有黃鶴，撫翮未揚音。王屋嘗嘉遁，伊川復陸沉。張弦鵾雞弄，閉室蓬蒿深。避地歌三樂，游山賦九吟。大君思左右，無乃化黃金。
獻華陰羅丞別:華山薄游者，玄發當青春。道德同仙吏，尊卑即丈人。縣城俯京路，獲見官舍里。淹留瓊樹枝，謔浪春泉水。昔餘在天目，總角奉游從。寒暑遞來往，今復蓮花峰。別情無遠近，道別方愁予。孰想古人言，乃知悲風雨。
閑居:薄游何所愧，所愧在閑居。親故不來往，中園時讀書。步欄滴餘雪，春塘抽新蒲。梧桐漸覆井，時鳥自相呼。悠然念故鄉，乃在天一隅。安得如浮雲，來往方須臾。
送恂上人還吳:洛城本天邑，洛水即天池。君王既行幸，法子復來儀。虛室香花滿，清川楊柳垂。乘閑道歸去，遠意誰能知。
送周十一:秋風隕群木，眾草下嚴霜。復問子何如，自言之帝鄉。豈無親所愛，將欲濟時康。握手別徵駕，返悲岐路長。
新豐主人:新豐主人新酒熟，舊客還歸舊堂宿。滿酌香含北砌花，盈尊色泛南軒竹。雲散天高秋月明，東家少女解秦箏。醉來忘卻巴陵道，夢中疑是洛陽城。
登戲馬台作:君不見宋公仗鉞誅燕後，英雄踴躍爭趨走。小會衣冠呂梁壑，大徵甲卒碻磝口。天門神武樹元勛，九日茱萸饗六軍。泛泛樓船游極浦，搖搖歌吹動浮雲。居人滿目市朝變，霸業猶存齊楚甸。泗水南流桐柏川，沂山北走琅琊縣。滄海沉沉晨霧開，彭城烈烈秋風來。少年自古未得意，日暮蕭條登古台。
貽從軍行:取勝小非用，來朝明光殿。東平不足先，夢出鳳林間。夢還滄海闕，萬里盡陰色。豈為我離別。馬上吹笛起寒風，道傍舞劍飛春雪。男兒懸弧非一日，君去成高節。
酬李壺關奉使行縣憶諸公:青楓江上滄浪吟，白月宮中鸚鵡林。非有凈清心，同道同房若斷金。離居忽有雲山意，清韻遙轉舟楫事。去時能憶竹園游，來時莫忘桃園記。
薔薇:裊裊長數尋，青青不作林。一莖獨秀當庭心，數枝分作滿庭陰。春日遲遲欲將半，庭影離離正堪玩。枝上鶯嬌不畏人，葉底蛾飛自相亂。秦家女兒愛芳菲，畫眉相伴採葳蕤。高處紅須欲就手，低邊綠刺已牽衣。蒲萄架上朝光滿，楊柳園中暝鳥飛。連袂踏歌從此去，風吹香氣逐人歸。
同張侍御宴北樓:今之太守古諸侯，出入雙旌垂七旒。朝覽乾戈時聽訟，暮延賓客復登樓。西山漠漠崦嵫色，北渚沉沉江漢流。良宵清凈方高會，繡服光輝聯皂蓋。魚龍恍惚階墀下，雲霧杳冥窗戶外。水靈慷慨行泣珠，游女飄颻思解佩。蒼蒼低月半遙城，落落疏星滿太清。不分開襟悲楚奏，願言吹笛退胡兵。軒後青丘埋猰貐，周王白羽掃欃槍。期君武節朝龍闕，餘亦翱翔歸玉京。
臨江亭五詠:晉家南作帝，京鎮北為關。江水中分地，城樓下帶山。金陵事已往，青蓋理無還。落日空亭上，愁看龍尾灣。山橫小苑前，路盡大江邊。此地興王業，無如宋主賢。潮生建業水，風散廣陵煙。直望清波里，只言別有天。城頭落暮暉，城外搗秋衣。江水青雲挹，蘆花白雪飛。南州王氣疾，東國海風微。借問商歌客，年年何處歸。古木嘯寒禽，層城帶夕陰。梁園多綠柳，楚岸盡楓林。山際空為險，江流長自深。平生何以恨，天地本無心。京山千里過，孤憤望中來。江勢將天合，城門向水開。落霞明楚岸，夕露濕吳台。去去無相識，陳皇安在哉。
餞張七琚任宗城即環之季也同產八人俱以才名知:他日曾游魏，魏家餘趾存。可憐宮殿所，但見桑榆繁。此去拜新職，為榮近故園。高陽八才子，況復在君門。
留別安慶李太守:明牧念行子，又言悲解攜。初筵方落日，醉止到鳴雞。過客來自北，大軍居在西。丘家如討逆，敢以庶盤溪。
洛陽東門送別:東城別故人，臘月遲芳辰。不惜孤舟去，其如兩地春。花明洛陽苑，水綠小平津。是日不相見，鶯聲徒自新。
漢陽即事:楚國千里遠，孰知方寸違。春游歡有客，夕寢賦無衣。江水帶冰綠，桃花隨雨飛。九歌有深意，捐佩乃言歸。
泊江潭貽馬校書:明月掛青天，遙遙如目前。故人游畫閣，卻望似雲邊。水宿依漁父，歌聲好採蓮。採蓮江上曲，今夕為君傳。
送沈校書吳中搜書:郊外亭皋遠，野中岐路分。苑門臨渭水，山翠雜春雲。秦閣多遺典，吳台訪闕文。君王思校理，莫滯清江濆。
寒夜江口泊舟:寒潮信未起，出浦纜孤舟。一夜苦風浪，自然增旅愁。吳山遲海月，楚火照江流。欲有知音者，異鄉誰可求。
苑外至龍興院作:朝游天苑外，忽見法筵開。山勢當空出，雲陰滿地來。疏鐘清月殿，幽梵靜花台。日暮香林下，飄飄仙步回。
題虯上人房:禪宮分兩地，釋子一為心。入道無來去，清言見古今。江寒池水綠，山暝竹園深。別有中天月，遙遙散夕陰。
詠山泉一作題山中流泉:山中有流水，借問不知名。映地為天色，飛空作雨聲。轉來深澗滿，分出小池平。恬澹無人見，年年長自清。
貽主客呂郎中即皇太子贊諭:上士既開天，中朝為得賢。青雲方羽翼，畫省比神仙。委佩雲霄里，含香日月前。君王儻借問，客有上林篇。
京口留別徐大補闕趙二零陵:皇州月初曉，處處鼓鐘喧。樹出蓬萊殿，城開閶闔門。近臣朝瑣闥，詞客向文園。獨有三川路，空傷游子魂。
答王十三維:門生故來往，知欲命浮觴。忽奉朝青閣，回車入上陽。落花滿春水，疏柳映新塘。是日歸來暮，勞君奏雅章。
奉和中書徐侍郎中書省玩白雲寄穎陽趙大:青闕朝初退，白雲遙在天。非關取雷雨，故欲伴神仙。泛灧鵷池曲，飄颻瑣闥前。猶多遠山意，幸入侍臣篇。
和張太祝冬祭馬步:故壇何肅肅，中野自無喧。烈火見陳信，颺言聞永存。房星隱曙色，朔風動寒原。今日歌天馬，非關徵大宛。
祭風伯壇應張太祝作:聖主御青春，綸言命使臣。將修風伯祀，更福太平人。帟幕宵聯事，壇場曉降神。帝心矜動物，非為屬車人。
尋徐山人遇馬舍人:泊舟伊川右，正見野人歸。日暮春山綠，我心清且微。岩聲風雨度，水氣雲霞飛。復有金門客，來參蘿薜衣。
夜觀妓:白雪宜新舞，清宵召楚妃。嬌童攜錦薦，侍女整羅衣。花映垂鬟轉，香迎步履飛。徐徐斂長袖，雙燭送將歸。
洛橋送別:河橋送客舟，河水正安流。遠見輕橈動，遙憐故國游。海禽逢早雁，江月值新秋。一聽南津曲，分明散別愁。
秦中送人覲省:二月清江外，遙遙餞故人。南山晴有雪，東陌霽無塵。騎別章台晚，舟行洛水春。知君梁苑去，日見白華新。
洛中送人還江東:洛城春雨霽，相送下江鄉。樹綠天津道，山明伊水陽。孤舟從此去，客思一何長。直望清波里，唯餘落日光。
送姚六昆客任會稽何大蹇任孟縣:越城臨渤澥，晉國在河汾。仙綬兩鄉意，青郊一路分。野棠春未發，田雀暮成群。他日思吳會，嘗因西北雲。
洛潭送人覲省:清洛帶芝田，東流入大川。舟輕水復急，別望杳如仙。細草生春岸，明霞散早天。送君唯一曲，當是白華篇。
送人隨大夫和蕃:西方有六國，國國願來賓。聖主今無外，懷柔遣使臣。大夫開幕府，才子作行人。解劍聊相送，邊城二月春。
仲夏餞魏四河北覲叔:落日臨御溝，送君還北州。樹涼徵馬去，路暝歸人愁。吳岳夏雲盡，渭河秋水流。東籬摘芳菊，想見竹林游。
送人尋裴斐:柱史回清憲，謫居臨漢川。遲君千里駕，方外賞雲泉。路斷因春水，山深隔暝煙。湘江見游女，寄摘一枝蓮。
隴頭水送別:相送隴山頭，東西隴水流。從來心膽盛，今日為君愁。暗雪迷徵路，寒雲隱戍樓。唯餘旌旆影，相逐去悠悠。
送王上人還襄陽:朝看法雲散，知有至人還。送客臨伊水，行車出故關。天花滿南國，精舍在空山。雖復時來去，中心長日閑。
官莊池觀競渡:落日吹簫管，清池發棹歌。船爭先後渡，岸激去來波。水葉藏魚鳥，林花間綺羅。踟躕仙女處，猶似望天河。
重寄虯上人:一作雲峰別，三看花柳朝。青山隔遠路，明月空長霄。鵲浴西江雨，雞鳴東海潮。此情勞夢寐，況道雙林遙。
藍上茅茨期王維補闕:山中人不見，雲去夕陽過。淺瀨寒魚少，叢蘭秋蝶多。老年疏世事，幽性樂天和。酒熟思才子，溪頭望玉珂。
大酺得長字韻時任安宜尉:大道啟元命，時人居太康。中朝發玄澤，下國被天光。明詔始端午，初筵當履霜。鼓鼙迎爽氣，羽籥映新陽。太守即懸圃，淮夷成葆疆。小臣慚下位，拜手頌靈長。
同張侍御鼎和京兆蕭兵曹華歲晚南園:公府傳休沐，私庭效陸沉。方知從大隱，非復在幽林。闕下忠貞志，人間孝友心。既將冠蓋雅，仍與薜蘿深。寒變中園柳，春歸上苑禽。池涵青草色，山帶白雲陰。潘岳閑居賦，鐘期流水琴。一經當自足，何用遺黃金。
奉酬張五丈垂贈:彩服去江汜，白雲生大梁。星辰動異色，羔雁成新行。日望天朝近，時憂郢路長。情言間薖軸，惠念及滄浪。松柏以之茂，江湖亦自忘。賈生方弔屈，豈敢比南昌。
秦中守歲:眾星已窮次，青帝方行春。永感易成戚，離居難重陳。闔門守初夜，燎火到清晨。或念無生法，多傷未出塵。廣庭日將晏，虛室自為賓。願以桑榆末，常逢甲子新。
獻高使君大酺作:肅穆郊禋畢，工歌賞事並。三朝遵湛露，一道洽仁明。布德言皆應，無為物自成。花添羅綺色，鶯亂管弦聲。獨有同高唱，空陪樂太平。
滎陽馬氏二子:聖君封太岳，十月建行旃。輦路開千里，寒雲霽九天。故人多侍從，二子留伊川。河兗冰初合，關城月屢圓。暝過滎水上，聞說鄭卿賢。材蔽行人右，名居東里先。制岩開別業，桑柘亦依然。待至金園側，相將居一廛。
觀競渡:大夫沉楚水，千祀國人哀。習棹江流長，迎神雨霧開。標隨綠雲動，船逆清波來。下怖魚龍起，上驚鳧雁回。能令秋大有，鼓吹遠相催。
太學貽張筠:璧池忝門子，俄頃變炎涼。綠竹深虛館，清流響洞房。園林在建業，新友去咸陽。中夜鼓鐘靜，初秋漏刻長。浮雲開太室，華蓋上明堂。空此遠相望，勞歌還自傷。
田家即事:桑柘悠悠水蘸堤，晚風晴景不妨犁。高機猶織卧蠶子，下阪飢逢餉饁妻。杏色滿林羊酪熟，麥涼浮壟雉媒低。生時樂死皆由命，事在皇天志不迷。
洛陽道五首獻呂四郎中:洛水春冰開，洛城春水綠。朝看大道上，落花亂馬足。劇孟不知名，千金買寶劍。出入平津邸，自言嬌且艷。大道直如發，春日佳氣多。五陵貴公子，雙雙鳴玉珂。春風二月時，道傍柳堪把。上枝覆官閣，下枝覆車馬。洛水照千門，千門碧空里。少年不得志，走馬游新市。
同武平一員外游湖:竹吹留歌扇，蓮香入舞衣。前溪多曲漵，乘興莫先歸。
長安道:鳴鞭過酒肆，袨服游倡門。百萬一時盡，含情無片言。西行一千里，暝色生寒樹。暗聞歌吹聲，知是長安路。
江南曲四首:綠江深見底，高浪直翻空。慣是湖邊住，舟輕不畏風。逐流牽荇葉，緣岸摘蘆苗。為惜鴛鴦鳥，輕輕動畫橈。日暮長江里，相邀歸渡頭。落花如有意，來去逐船流。隔江看樹色，沿月聽歌聲。不是長乾住，那從此路行。
關山月:一雁過連營，繁霜覆古城。胡笳在何處，半夜起邊聲。
玉真公主山居:山北天泉苑，山西鳳女家。不言沁園好，獨隱武陵花。
滄浪峽一作儲嗣宗詩:滄浪臨古道，道上若成塵。自有滄浪峽，誰為無事人。
奉真觀:真門迥向北，馳道直向西。為與天光近，雲色成虹霓。
明妃曲四首:西行隴上泣胡天，南向雲中指渭川。毳幕夜來時宛轉，何由得似漢王邊。胡王知妾不勝悲，樂府皆傳漢國辭。朝來馬上箜篌引，稍似宮中閑夜時。日暮驚沙亂雪飛，傍人相勸易羅衣。強來前殿看歌舞，共待單於夜獵歸。彩騎雙雙引寶車，羌笛兩兩奏胡笳。若為別得橫橋路，莫隱宮中玉樹花。
同武平一員外游湖五首時武貶金壇令:紅荷碧筱夜相鮮，皂蓋蘭橈浮翠筵。舟中對舞邯鄲曲，月下雙彈盧女弦。青林碧嶼暗相期，緩楫揮觥欲賦詩。借問高歌凡幾轉，河低月落五更時。朝來仙閣聽弦歌，暝入花亭見綺羅。池邊命酒憐風月，浦口回船惜芰荷。朦朧竹影蔽岩扉，淡蕩荷風飄舞衣。舟尋綠水宵將半，月隱青林人未歸。花潭竹嶼傍幽蹊，畫楫浮空入夜溪。芰荷覆水船難進，歌舞留人月易低。
題茅山華陽洞:華陽洞口片雲飛，細雨濛濛欲濕衣。玉簫遍滿仙壇上，應是茅家兄弟歸。
寄孫山人:新林二月孤舟還，水滿清江花滿山。借問故園隱君子，時時來往住人間。
變行路難:向晚橫吹悲，風動馬嘶合。前驅引旗節，千里陣雲匝。單於下陰山，砂礫空颯颯。封侯取一戰，豈復念閨閣。
塞下曲四首:蟬鳴空桑林，八月蕭關道。出塞入塞寒，處處黃蘆草。從來幽並客，皆共塵沙老。莫學游俠兒，矜誇紫騮好。飲馬渡秋水，水寒風似刀。平沙日未沒，黯黯見臨洮。昔日長城戰，咸言意氣高。黃塵足今古，白骨亂蓬蒿。奉詔甘泉宮，總徵天下兵。朝廷備禮出，郡國豫郊迎。紛紛幾萬人，去者無全生。臣願節宮廄，分以賜邊城。邊頭何慘慘，已葬霍將軍。部曲皆相弔，燕南代北聞。功勛多被黜，兵馬亦尋分。更遣黃龍戍，唯當哭塞雲。
塞上曲:秋風夜渡河，吹卻雁門桑。遙見胡地獵，鞴馬宿嚴霜。五道分兵去，孤軍百戰場。功多翻下獄，士卒但心傷。
從軍行二首:向夕臨大荒，朔風軫歸慮。平沙萬里餘，飛鳥宿何處。虜騎獵長原，翩翩傍河去。邊聲搖白草，海氣生黃霧。百戰苦風塵，十年履霜露。雖投定遠筆，未坐將軍樹。早知行路難，悔不理章句。秋草馬蹄輕，角弓持弦急。去為龍城戰，正值胡兵襲。軍氣橫大荒，戰酣日將入。長風金鼓動，白露鐵衣濕。四起愁邊聲，南庭時佇立。斷蓬孤自轉，寒雁飛相及。萬里雲沙漲，平原冰霰澀。惟聞漢使還，獨向刀環泣。
少年行二首:西陵俠少年，送客短長亭。青槐夾兩道，白馬如流星。聞道羽書急，單於寇井陘。氣高輕赴難，誰顧燕山銘。走馬遠相尋，西樓下夕陰。結交期一劍，留意贈千金。高閣歌聲遠，重門柳色深。夜闌須盡飲，莫負百年心。
長歌行:曠野饒悲風，颼颼黃蒿草。系馬倚白楊，誰知我懷抱。所是同袍者，相逢盡衰老。北登漢家陵，南望長安道。下有枯樹根，上有鼯鼠窠。高皇子孫盡，千載無人過。寶玉頻發掘，精靈其奈何。人生須達命，有酒且長歌。
悲哉行:勿聽白頭吟，人間易憂怨。若非滄浪子，安得從所願。北上太行山，臨風閱吹萬。長雲數千里，倏忽還膚寸。觀其微滅時，精意莫能論。百年不容息，是處生意蔓。始悟海上人，辭君永飛遁。
古意:桃花四面發，桃葉一枝開。欲暮黃鸝囀，傷心玉鏡台。清箏向明月，半夜春風來。
放歌行:南渡洛陽津，西望十二樓。明堂坐天子，月朔朝諸侯。清樂動千門，皇風被九州。慶雲從東來，泱漭抱日流。升平貴論道，文墨將何求。有詔徵草澤，微誠將獻謀。冠冕如星羅，拜揖曹與周。望塵非吾事，入賦且遲留。幸蒙國士識，因脫負薪裘。今者放歌行，以慰梁甫愁。但營數鬥祿，奉養每豐羞。若得金膏遂，飛雲亦可儔。
越女《樂府詩集》作《採蓮曲》:越女作桂舟，還將桂為楫。湖上水渺漫，清江不可涉。摘取芙蓉花，莫摘芙蓉葉。將歸問夫婿，顏色何如妾。
鄭縣宿陶太公館中贈馮六元二:儒有輕王侯，脫略當世務。本家藍田下，非為漁弋故。無何困躬耕，且欲馳永路。幽居與君近，出谷同所騖。昨日辭石門，五年變秋露。雲龍未相感，乾謁亦已屢。子為黃綬羈，餘忝蓬山顧。京門望西嶽，百裡見郊樹。飛雨祠上來，靄然關中暮。驅車鄭城宿，秉燭論往素。山月出華陰，開此河渚霧。清光比故人，豁達展心晤。馮公尚戢翼，元子仍跼步。拂衣易為高，淪跡難有趣。張範善終始，吾等豈不慕。罷酒當涼風，屈伸備冥數。
聽彈風入松闋贈楊補闕:商風入我弦，夜竹深有露。弦悲與林寂，清景不可度。寥落幽居心，颼飀青松樹。松風吹草白，溪水寒日暮。聲意去復還，九變待一顧。空山多雨雪，獨立君始悟。
緱氏尉沈興宗置酒南溪留贈:林色與溪古，深篁引幽翠。山尊在漁舟，棹月情已醉。始窮清源口，壑絕人境異。春泉滴空崖，萌草拆陰地。久之風榛寂，遠聞樵聲至。海雁時獨飛，永然滄洲意。古時青冥客，滅跡淪一尉。吾子躊躇心，豈其紛埃事。緱峰信所克，濟北餘乃遂。齊物意已會，息肩理猶未。捲舒形性表，脫略賢哲議。仲月期角巾，飯僧嵩陽寺。
為張僓贈閻使臣:哀哀獻玉人，楚國同悲辛。泣盡繼以血，何由辨其真。賴承琢磨惠，復使光輝新。猶畏讒口疾，棄之如埃塵。
贈史昭:東林月未升，廓落星與漢。是夕鴻始來，齋中起長嘆。懷哉望南浦，眇然夜將半。但有秋水聲，愁使心神亂。握中何為贈，瑤草已衰散。海鱗未化時，各在天一岸。
秋山寄陳讜言:岩間寒事早，眾山木已黃。北風何蕭蕭，茲夕露為霜。感激未能寐，中宵時慨慷。黃蟲初悲鳴，玄鳥去我梁。獨卧時易晚，離群情更傷。思君若不及，鴻雁今南翔。
出郴山口至疊石灣野人室中寄張十一:櫧楠無冬春，柯葉連峰稠。陰壁下蒼黑，煙含清江樓。景開獨沿曳，響答隨興酬。旦夕望吾友，如何迅孤舟。疊沙積為崗，崩剝雨露幽。石脈盡橫亘，潛潭何時流。既見萬古色，頗盡一物由。永與世人遠，氣還草木收。盈縮理無餘，今往何必憂。郴土群山高，耆老如中州。孰雲議舛降，豈是娛宦游。陰火昔所伏，丹砂將爾謀。昨臨蘇耽井，復向衡陽求。同疚來相依，脫身當有籌。數月乃離居，風湍成阻修。野人善竹器，童子能溪謳。寒月波蕩漾，羈鴻去悠悠。
宿灞上寄侍御玙弟:獨飲灞上亭，寒山青門外。長雲驟落日，桑棗寂已晦。古人驅馳者，宿此凡幾代。佐邑由東南，豈不知進退。吾宗秉全璞，楚得璆琳最。茅山就一徵，柏署起三載。道契非物理，神交無留礙。知我滄溟心，脫略腐儒輩。孟冬鑾輿出，陽谷群臣會。半夜馳道喧，五侯擁軒蓋。是時燕齊客，獻術蓬瀛內。甚悅我皇心，得與王母對。賤臣欲乾謁，稽首期殞碎。哲弟感我情，問易窮否泰。良馬足尚踠，寶刀光未淬。昨聞羽書飛，兵氣連朔塞。諸將多失律，廟堂始追悔。安能召書生，願得論要害。戎夷非草木，侵逐使狼狽。雖有屠城功，亦有降虜輩。兵糧如山積，恩澤如雨霈。羸卒不可興，磧地無足愛。若用匹夫策，坐令軍圍潰。不費黃金資，寧求白璧賚。明主憂既遠，邊事亦可大。荷寵務推誠，離言深慷慨。霜搖直指草，燭引明光珮。公論日夕阻，朝廷蹉跎會。孤城海門月，萬里流光帶。不應百尺松，空老鐘山靄。
次汝中寄河南陳贊府:汝山方聯延，伊水才明滅。遙見入楚雲，又此空館月。紛然馳夢想，不謂遠離別。京邑多歡娛，衡湘暫沿越。明湖春草遍，秋桂白花發。豈惟長思君，日夕在魏闕。
同從弟銷南齋玩月憶山陰崔少府:高卧南齋時，開帷月初吐。清輝淡水木，演漾在窗戶。苒苒幾盈虛，澄澄變今古。美人清江畔，是夜越吟苦。千里其如何，微風吹蘭杜。
代扶風主人答:殺氣凝不流，風悲日彩寒。浮埃起四遠，游子彌不歡。依然宿扶風，沽酒聊自寬。寸心亦未理，長鋏誰能彈。主人就我飲，對我還慨嘆。便泣數行淚，因歌行路難。十五役邊地，三回討樓蘭。連年不解甲，積日無所餐。將軍降匈奴，國使沒桑乾。去時三十萬，獨自還長安。不信沙場苦，君看刀箭瘢。鄉親悉零落，冢墓亦摧殘。仰攀青松枝，慟絕傷心肝。禽獸悲不去，路傍誰忍看。幸逢休明代，寰宇靜波瀾。老馬思伏櫪，長鳴力已殫。少年與運會，何事發悲端。天子初封禪，賢良刷羽翰。三邊悉如此，否泰亦須觀。
酬鴻臚裴主簿雨後北樓見贈一作高適詩:暮霞照新晴，歸雲猶相逐。有懷晨昏暇，想見登眺目。問禮侍彤襜，題詩訪茅屋。高樓多古今，陳事滿陵谷。地久微子封，台餘孝王築。裴回顧霄漢，豁達俯川陸。遠水對孤城，長天向喬木。公門何清靜，列戟森已肅。不嘆攜手稀，常思著鞭速。終當拂羽翰，輕舉隨鴻鵠。
送任五之桂林:楚客醉孤舟，越水將引棹。山為兩鄉別，月帶千里貌。羈譴同繒綸，僻幽聞虎豹。桂林寒色在，苦節知所效。
山中別龐十:幽娟松筱徑，月出寒蟬鳴。散發卧其下，誰知孤隱情。吟時白雲合，釣處玄潭清。瓊樹方杳靄，鳳兮保其貞。
留別伊闕張少府郭大都尉:遷客就一醉，主人空金罍。江湖青山底，欲去仍裴回。郭侯未相識，策馬伊川來。把手相勸勉，不應老塵埃。孟陽逢山舊，仙館留清才。日晚勸趣別，風長雲逐開。幸隨板輿遠，負譴何憂哉。唯有仗忠信，音書報雲雷。
送韋十二兵曹:縣職如長纓，終日檢我身。平明趨郡府，不得展故人。故人念江湖，富貴如埃塵。跡在戎府掾，心游天台春。獨立浦邊鶴，白雲長相親。南風忽至吳，分散還入秦。寒夜天光白，海凈月色真。對坐論歲暮，弦悲豈無因。平生馳驅分，非謂杯酒仁。出處兩不合，忠貞何由伸。看君孤舟去，且欲歌垂綸。
東京府縣諸公與綦毋潛李頎相送至白馬寺宿:鞍馬上東門，裴回入孤舟。賢豪相追送，即棹千里流。赤岸落日在，空波微煙收。薄宦忘機括，醉來即淹留。月明見古寺，林外登高樓。南風開長廊，夏夜如涼秋。江月照吳縣，西歸夢中游。
送東林廉上人歸廬山:石溪流已亂，苔徑人漸微。日暮東林下，山僧還獨歸。昔為廬峰意，況與遠公違。道性深寂寞，世情多是非。會尋名山去，豈復望清輝。
留別武陵袁丞:皇恩暫遷謫，待罪逢知己。從此武陵溪，孤舟二千里。桃花遺古岸，金澗流春水。誰識馬將軍，忠貞抱生死。
別劉諝:天地寒更雨，蒼茫楚城陰。一尊廣陵酒，十載衡陽心。倚仗不可料，悲歡豈易尋。相逢成遠別，後會何如今。身在江海上，雲連京國深。行當務功業，策馬何駸駸。
岳陽別李十七越賓:相逢楚水寒，舟在洞庭驛。具陳江波事，不異淪棄跡。杉上秋雨聲，悲切蒹葭夕。彈琴收餘響，來送千里客。平明孤帆心，歲晚濟代策。時在身未充，瀟湘不盈畫。湖小洲渚聯，澹淡煙景碧。魚鱉自有性，龜龍無能易。譴黜同所安，風土任所適。閉門觀玄化，攜手遺損益。
留別岑參兄弟:江城建業樓，山盡滄海頭。副職守茲縣，東南棹孤舟。長安故人宅，秣馬經前秋。便以風雪暮，還為縱飲留。貂蟬七葉貴，鴻鵠萬里游。何必念鐘鼎，所在烹肥牛。為君嘯一曲，且莫彈箜篌。徒見枯者艷，誰言直如鉤。岑家雙瓊樹，騰光難為儔。誰言青門悲，俯期吳山幽。日西石門嶠，月吐金陵洲。追隨探靈怪，豈不驕王侯。
送劉昚虛歸取巨集詞解:太清聞海鶴，游子引鄉眄。聲隨羽儀遠，勢與歸雲便。青桂春再榮，白雲暮來變。遷飛在禮儀，豈復淚如霰。
巴陵別劉處士:劉生隱岳陽，心遠洞庭水。偃帆入山郭，一宿楚雲里。竹映秋館深，月寒江風起。煙波桂陽接，日夕數千里。裊裊清夜猿，孤舟坐如此。湘中有來雁，雨雪候音旨。
宿裴氏山莊:蒼蒼竹林暮，吾亦知所投。靜坐山齋月，清溪聞遠流。西峰下微雨，向曉白雲收。遂解塵中組，終南春可游。
淇上酬薛據兼寄郭微一作高適詩:自從別京華，我心乃蕭索。十年守章句，萬里空寥落。北上登薊門，茫茫見沙漠。倚劍對風塵，慨然思衛霍。拂衣去燕趙，驅馬悵不樂。天長滄洲路，日暮邯鄲郭。酒肆或淹留，漁澤屢棲泊。獨行備艱難，孰辭乾鼎鑊。皇情念淳古，時俗何浮薄。理道須任賢，安人在求瘼。故交負奇才，逸氣包謇諤。隱軫經濟策，縱橫建安作。才望忽先鳴，風期無宿諾。飄颻勞州縣，迢遞限言謔。東馳眇貝丘，西顧彌虢略。淇水徒自深，浮雲不堪托。吾謀適可用，天道豈遼廓。不然買山田，一身與耕鑿。
詠史:荷畚至洛陽，杖策游北門。天下盡兵甲，豺狼滿中原。明夷方遘患，顧我徒崩奔。自慚菲薄才，誤蒙國士恩。位重任亦重，時危志彌敦。西北未及終，東南不可吞。進則恥保躬，退乃為觸藩。嘆息嵩山老，而後知其尊。
雜興:握中銅匕首，粉銼楚山鐵。義士頻報讎，殺人不曾缺。可悲燕丹事，終被狼虎滅。一舉無兩全，荊軻遂為血。誠知匹夫勇，何取萬人傑。無道吞諸侯，坐見九州裂。
秋興:日暮西北堂，涼風洗修木。著書在南窗，門館常肅肅。苔草延古意，視聽轉幽獨。或問餘所營，刈黍就寒谷。
齋心:女蘿覆石壁，溪水幽濛朧。紫葛蔓黃花，娟娟寒露中。朝飲花上露，夜卧松下風。雲英化為水，光採與我同。日月蕩精魄，寥寥天宇空。
獨游:林卧情每閑，獨游景常晏。時從灞陵下，垂釣往南澗。手攜雙鯉魚，目送千里雁。悟彼飛有適，知此罹憂患。放之清冷泉，因得省疏慢。永懷青岑客，迴首白雲間。神超物無違，豈系名與宦。
香積寺禮拜萬回平等二聖僧塔:真無御化來，借有乘化歸。如彼雙塔內，孰能知是非。愚也駭蒼生，聖哉為帝師。當為時世出，不由天地資。萬回主此方，平等性無違。今我一禮心，億劫同不移。肅肅松柏下，諸天來有時。
就道士問周易參同契:仙人騎白鹿，發短耳何長。時餘採菖蒲，忽見嵩之陽。稽首求丹經，乃出懷中方。披讀了不悟，歸來問嵇康。嗟餘無道骨，發我入太行。
諸官游招隱寺:山館人已空，青蘿換風雨。自從永明世，月向龍宮吐。鑿井長幽泉，白雲今如古。應真坐松柏，錫杖掛窗戶。口雲七十餘，能救諸有苦。回指岩樹花，如聞道場鼓。金色身壞滅，真如性無主。僚友同一心，清光遣誰取。
宴南亭:寒江映村林，亭上納鮮潔。楚客共閑飲，靜坐金管闋。酣竟日入山，暝來雲歸穴。城樓空杳靄，猿鳥備清切。物狀如絲綸，上心為予決。訪君東溪事，早晚樵路絕。
何九於客舍集:客有住桂陽，亦如巢林鳥。罍觴且終宴，功業會未了。山月空霽時，江明高樓曉。門前泊舟楫，行次入松筱。此意投贈君，滄波風裊裊。
洛陽尉劉晏與府掾諸公茶集天宮寺岸道上人房:良友呼我宿，月明懸天宮。道安風塵外，灑掃青林中。削去府縣理，豁然神機空。自從三湘還，始得今夕同。舊居太行北，遠宦滄溟東。各有四方事，白雲處處通。
觀江淮名勝圖:刻意吟雲山，尤知隱淪妙。遠公何為者，再詣臨海嶠。而我高其風，披圖得遺照。援毫無逃境，遂展千里眺。淡掃荊門煙，明標赤城燒。青蔥林間嶺，隱見淮海徼。但指香爐頂，無聞白猿嘯。沙門既雲滅，獨往豈殊調。感對懷拂衣，胡寧事漁釣。安期始遺舄，千古謝榮耀。投跡庶可齊，滄浪有孤棹。
灞上閑居:鴻都有歸客，偃卧滋陽村。軒冕無枉顧，清川照我門。空林網夕陽，寒鳥赴荒園。廓落時得意，懷哉莫與言。庭前有孤鶴，欲啄常翩翻。為我銜素書，弔彼顏與原。二君既不朽，所以慰其魂。
風涼原上作:陰岑宿雲歸，煙霧濕松柏。風凄日初曉，下嶺望川澤。遠山無晦明，秋水千里白。佳氣盤未央，聖人在凝碧。關門阻天下，信是帝王宅。海內方晏然，廟堂有奇策。時貞守全運，罷去游說客。予忝蘭台人，幽尋免貽責。
裴六書堂:閑堂閉空陰，竹林但清響。窗下長嘯客，區中無遺想。經綸精微言，兼濟當獨往。
江上聞笛:橫笛怨江月，扁舟何處尋。聲長楚山外，曲繞胡關深。相去萬餘里，遙傳此夜心。寥寥浦漵寒，響盡惟幽林。不知誰家子，復奏邯鄲音。水客皆擁棹，空霜遂盈襟。羸馬望北走，遷人悲越吟。何當邊草白，旌節隴城陰。
太湖秋夕:水宿煙雨寒，洞庭霜落微。月明移舟去，夜靜魂夢歸。暗覺海風度，蕭蕭聞雁飛。
趙十四兄見訪:客來舒長簟，開閤延清風。但有無弦琴，共君盡尊中。晚來常讀易，頃者欲還嵩。世事何須道，黃精且養蒙。嵇康殊寡識，張翰獨知終。忽憶鱸魚鱠，扁舟往江東。
過華陰:雲起太華山，雲山互明滅。東峰始含景，了了見松雪。羈人感幽棲，窅映轉奇絕。欣然忘所疲，永望吟不輟。信宿百餘里，出關玩新月。何意昨來心，遇物遂遷別。人生屢如此，何以肆愉悅。
九江口作:漭漭江勢闊，雨開潯陽秋。驛門是高岸，望盡黃蘆洲。水與五溪合，心期萬里游。明時無棄才，謫去隨孤舟。鷙鳥立寒木，丈夫佩吳鉤。何當報君恩，卻系單於頭。
大梁途中作:怏怏步長道，客行渺無端。郊原欲下雪，天地棱棱寒。當時每酣醉，不覺行路難。今日無酒錢，凄惶向誰嘆。
途中作:游人愁歲晏，早起遵王畿。墜葉吹未曉，疏林月微微。驚禽棲不定，寒獸相因依。嘆此霜露下，復聞鴻雁飛。渺然江南意，惜與中途違。羈旅悲壯發，別離念徵衣。永圖豈勞止，明節期所歸。寧厭楚山曲，無人長掩扉。
山行入涇州:倦此山路長，停驂問賓御。林巒信回惑，白日落何處。徙倚望長風，滔滔引歸慮。微雨隨雲收，濛濛傍山去。西臨有邊邑，北走盡亭戍。涇水橫白煙，州城隱寒樹。所嗟異風俗，已自少情趣。豈伊懷土多，觸目忻所遇。
段宥廳孤桐:鳳凰所宿處，月映孤桐寒。槁葉零落盡，空柯蒼翠殘。虛心誰能見，直影非無端。響發調尚苦，清商勞一彈。
琴:孤桐秘虛鳴，樸素傳幽真。仿佛弦指外，遂見初古人。意遠風雪苦，時來江山春。高宴未終曲，誰能辨經綸。
初日:初日凈金閨，先照床前暖。斜光入羅幕，稍稍親絲管。雲發不能梳，楊花更吹滿。
失題:姦雄乃得志，遂使群心搖。赤風蕩中原，烈火無遺巢。一人計不用，萬里空蕭條。
贈宇文中丞本暢當詩:僕本濩落人，辱當州郡使。量力頗及早，謝歸今即已。蕭蕭若凌虛，衿帶頃消靡。車服卒然來，涔陽作游子。鬱鬱寡開顏，默默獨行李。忽逢平生友，一笑方在此。秋清寧風日，楚思浩雲水。為語弋林者，冥冥鴻遠矣。
箜篌引:盧谿郡南夜泊舟，夜聞兩岸羌戎謳，其時月黑猿啾啾。微雨沾衣令人愁，有一遷客登高樓，不言不寐彈箜篌。彈作薊門桑葉秋，風沙颯颯青冢頭，將軍鐵驄汗血流。深入匈奴戰未休，黃旗一點兵馬收，亂殺胡人積如丘。瘡病驅來配邊州，仍披漠北羔羊裘，顏色飢枯掩面羞。眼眶淚滴深兩眸，思還本鄉食氂牛，欲語不得指咽喉。或有強壯能咿嚘，意說被他邊將讎，五世屬藩漢主留。碧毛氈帳河曲游，橐駝五萬部落稠，敕賜飛鳳金兜鍪。為君百戰如過籌，靜掃陰山無鳥投，家藏鐵券特承優。黃金千斤不稱求，九族分離作楚囚，深溪寂寞弦苦幽。草木悲感聲颼飀，僕本東山為國憂，明光殿前論九疇。簏讀兵書盡冥搜，為君掌上施權謀，洞曉山川無與儔。紫宸詔發遠懷柔，搖筆飛霜如奪鉤，鬼神不得知其由。憐愛蒼生比蚍蜉，朔河屯兵須漸抽，盡遣降來拜御溝。便令海內休戈矛，何用班超定遠侯，史臣書之得已不。
烏棲曲:白馬逐朱車，黃昏入狹邪。柳樹烏爭宿，爭枝未得飛上屋。東房少婦婿從軍，每聽烏啼知夜分。
城傍曲:秋風鳴桑條，草白狐兔驕。邯鄲飲來酒未消，城北原平掣皂雕。射殺空營兩騰虎，回身卻月佩弓弰。
行路難:雙絲作綆系銀瓶，百尺寒泉轆轤上。懸絲一絕不可望，似妾傾心在君掌。人生意氣好遷捐，只重狂花不重賢。宴罷調箏奏離鶴，回嬌轉盼泣君前。君不見，眼前事，豈保須臾心勿異。西山日下雨足稀，側有浮雲無所寄。但願莫忘前者言，銼骨黃塵亦無愧。行路難，勸君酒，莫辭煩，美酒千鐘猶可盡，心中片愧何可論。一聞漢主思故劍，使妾長嗟萬古魂。
奉贈張荊州:祝融之峰紫雲銜，翠如何其雪嶄岩。邑西有路緣石壁，我欲從之卧穹嵌。魚有心兮脫網罟，江無人兮鳴楓杉。王君飛舄仍未去，蘇耽宅中意遙緘。
駕出長安一作宋之問詩:聖德超千古，皇風扇九圍。天回萬象出，駕動六龍飛。淑氣來黃道，祥雲覆紫微。太平多扈從，文物有光輝。
駕幸河東:晉水千廬合，汾橋萬國從。開唐天業盛，入沛聖恩濃。下輦回三象，題碑任六龍。睿明懸日月，千歲此時逢。
胡笳曲:城南虜已合，一夜幾重圍。自有金笳引，能沾出塞衣。聽臨關月苦，清入海風微。三奏高樓曉，胡人掩涕歸。
潞府客亭寄崔鳳童:蕭條郡城閉，旅館空寒煙。秋月對愁客，山鐘搖暮天。新知偶相訪，鬥酒情依然。一宿阻長會，清風徒滿川。
和振上人秋夜懷士會:白露傷草木，山風吹夜寒。遙林夢親友，高興發雲端。郭外秋聲急，城邊月色殘。瑤琴多遠思，更為客中彈。
送李擢游江東:清洛日夜漲，微風引孤舟。離腸便千里，遠夢生江樓。楚國橙橘暗，吳門煙雨愁。東南具今古，歸望山雲秋。
沙苑南渡頭:秋霧連雲白，歸心浦漵懸。津人空守纜，村館復臨川。篷隔蒼茫雨，波連演漾田。孤舟未得濟，入夢在何年。
客廣陵:樓頭廣陵近，九月在南徐。秋色明海縣，寒煙生里閭。夜帆歸楚客，昨日度江書。為問易名叟，垂綸不見魚。
靜法師東齋:築室在人境，遂得真隱情。春盡草木變，雨來池館清。琴書全雅道，視聽已無生。閉戶脫三界，白雲自虛盈。
素上人影塔:物化同枯木，希夷明月珠。本來生滅盡，何者是虛無。一坐看如故，千齡獨向隅。至人非別有，方外不應殊。
遇薛明府謁聰上人:欣逢柏梁故，共謁聰公禪。石室無人到，繩床見虎眠。陰崖常抱雪，枯澗為生泉。出處雖雲異，同歡在法筵。
謁焦煉師:中峰青苔壁，一點雲生時。豈意石堂里，得逢焦煉師。爐香凈琴案，松影閑瑤墀。拜受長年藥，翩翻西海期。
宿京江口期劉昚虛不至:霜天起長望，殘月生海門。風靜夜潮滿，城高寒氣昏。故人何寂寞，久已乖清言。明發不能寐，徒盈江上尊。
寒食即事:晉陽寒食地，風俗舊來傳。雨滅龍蛇火，春生鴻雁天。泣多流水漲，歌發舞雲旋。西見之推廟，空為人所憐。
九日登高:青山遠近帶皇州，霽景重陽上北樓。雨歇亭皋仙菊潤，霜飛天苑御梨秋。茱萸插鬢花宜壽，翡翠橫釵舞作愁。謾說陶潛籬下醉，何曾得見此風流。
萬歲樓:江上巍巍萬歲樓，不知經歷幾千秋。年年喜見山長在，日日悲看水獨流。猿狖何曾離暮嶺，鸕鶿空自泛寒洲。誰堪登望雲煙里，向晚茫茫發旅愁。
夏月花萼樓酺宴應制:土德三元正，堯心萬國同。汾陰備冬禮，長樂應和風。賜慶垂天澤，流歡舊渚宮。樓台生海上，簫鼓出天中。霧曉筵初接，宵長曲未終。雨隨青幕合，月照舞羅空。玉陛分朝列，文章發聖聰。愚臣忝書賦，歌詠頌絲桐。
送歐陽會稽之任:懷祿貴心賞，東流山水長。官移會稽郡，地邇上虞鄉。緩帶屏紛雜，漁舟臨訟堂。逶迤回溪趣，猿嘯飛鳥行。萬室霽朝雨，千峰迎夕陽。輝輝遠洲映，曖曖澄湖光。白發有高士，青春期上皇。應須枉車歇，為我訪荷裳。
同王維集青龍寺曇壁上人兄院五韻:本來清凈所，竹樹引幽陰。檐外含山翠，人間出世心。圓通無有象，聖境不能侵。真是吾兄法，何妨友弟深。天香自然會，靈異識鐘音。
東溪玩月一作王維詩:月從斷山口，遙吐柴門端。萬木分空霽，流陰中夜攢。光連虛象白，氣與風露寒。谷靜秋泉響，岩深青靄殘。澄清入幽夢，破影抱空巒。恍惚琴窗里，松溪曉思難。
朝來曲:月昃鳴珂動，花連繡戶春。盤龍玉台鏡，唯待畫眉人。
從軍行:大將軍出戰，白日暗榆關。三面黃金甲，單於破膽還。
答武陵田太守:仗劍行千里，微軀感一言。曾為大梁客，不負信陵恩。
題灞池二首:腰鐮欲何之，東園刈秋韭。世事不復論，悲歌和樵叟。開門望長川，薄暮見漁者。借問白頭翁，垂綸幾年也。
題僧房:棕櫚花滿院，苔蘚入閑房。彼此名言絕，空中聞異香。
擊磬老人:雙峰褐衣久，一磬白眉長。誰識野人意，徒看春草芳。
送胡大:荊門不堪別，況乃瀟湘秋。何處遙望君，江邊明月樓。
送郭司倉:映門淮水綠，留騎主人心。明月隨良掾，春潮夜夜深。
送李十五:怨別秦楚深，江中秋雲起。天長杳無隔，月影在寒水。
送張四:楓林已愁暮，楚水復堪悲。別後冷山月，清猿無斷時。
武陵田太守席送司馬盧谿:諸侯分楚郡，飲餞五谿春。山水清暉遠，俱憐一逐臣。
送譚八之桂林:客心仍在楚，江館復臨湘。別意猿鳥外，天寒桂水長。
送劉十五之郡:平明江霧寒，客馬江上發。扁舟事洛陽，窅窅含楚月。
從軍行七首:烽火城西百尺樓，黃昏獨上海風秋。更吹羌笛關山月，無那金閨萬里愁。琵琶起舞換新聲，總是關山舊別情。撩亂邊愁聽不盡，高高秋月照長城。關城榆葉早疏黃，日暮雲沙古戰場。表請回軍掩塵骨，莫教兵士哭龍荒。青海長雲暗雪山，孤城遙望玉門關。黃沙百戰穿金甲，不破樓蘭終不還。大漠風塵日色昏，紅旗半捲出轅門。前軍夜戰洮河北，已報生擒吐谷渾。胡瓶落膊紫薄汗，碎葉城西秋月團。明敕星馳封寶劍，辭君一夜取樓蘭。玉門山嶂幾千重，山北山南總是烽。人依遠戍須看火，馬踏深山不見蹤。
出塞二首:秦時明月漢時關，萬里長徵人未還。但使龍城飛將在，不教胡馬度陰山。騮馬新跨白玉鞍，戰罷沙場月色寒。城頭鐵鼓聲猶振，匣里金刀血未乾。
採蓮曲二首:吳姬越艷楚王妃，爭弄蓮舟水濕衣。來時浦口花迎入，採罷江頭月送歸。荷葉羅裙一色裁，芙蓉向臉兩邊開。亂入池中看不見，聞歌始覺有人來。
殿前曲二首:貴人妝梳殿前催，香風吹入殿後來。仗引笙歌大宛馬，白蓮花發照池台。胡部笙歌西殿頭，梨園弟子和涼州。新聲一段高樓月，聖主千秋樂未休。
春宮曲唐人絕句作殿前曲:昨夜風開露井桃，未央前殿月輪高。平陽歌舞新承寵，簾外春寒賜錦袍。
西宮春怨:西宮夜靜百花香，欲捲珠簾春恨長。斜抱雲和深見月，朦朧樹色隱昭陽。
西宮秋怨:芙蓉不及美人妝，水殿風來珠翠香。誰分含啼掩秋扇，空懸明月待君王。
長信秋詞五首:金井梧桐秋葉黃，珠簾不捲夜來霜。熏籠玉枕無顏色，卧聽南宮清漏長。高殿秋砧響夜闌，霜深猶憶御衣寒。銀燈青瑣裁縫歇，還向金城明主看。奉帚平明金殿開，且將團扇暫裴回。玉顏不及寒鴉色，猶帶昭陽日影來。真成薄命久尋思，夢見君王覺後疑。火照西宮知夜飲，分明復道奉恩時。長信宮中秋月明，昭陽殿下搗衣聲。白露堂中細草跡，紅羅帳里不勝情。
青樓曲二首:白馬金鞍從武皇，旌旗十萬宿長楊。樓頭小婦鳴箏坐，遙見飛塵入建章。馳道楊花滿御溝，紅妝縵綰上青樓。金章紫綬千餘騎，夫婿朝回初拜侯。
青樓怨:香幃風動花入樓，高調鳴箏緩夜愁。腸斷關山不解說，依依殘月下簾鉤。
浣紗女:錢塘江畔是誰家，江上女兒全勝花。吳王在時不得出，今日公然來浣紗。
閨怨:閨中少婦不曾愁，春日凝妝上翠樓。忽見陌頭楊柳色，悔教夫婿覓封侯。
甘泉歌:乘輿執玉已登壇，細草沾衣春殿寒。昨夜雲生拜初月，萬年甘露水晶盤。
蕭駙馬宅花燭:青鸞飛入合歡宮，紫鳳銜花出禁中。可憐今夜千門里，銀漢星回一道通。
觀獵:角鷹初下秋草稀，鐵驄拋鞚去如飛。少年獵得平原兔，馬後橫捎意氣歸。
寄穆侍御出幽州:一從恩譴度瀟湘，塞北江南萬里長。莫道薊門書信少，雁飛猶得到衡陽。
寄陶副使:聞道將軍破海門，如何遠謫渡湘沅。春來明主封西嶽，自有還君紫綬恩。
至南陵答皇甫岳:與君同病復漂淪，昨夜宣城別故人。明主恩深非歲久，長江還共五溪濱。
西江寄越弟:南浦逢君嶺外還，沅溪更遠洞庭山。堯時恩澤如春雨，夢里相逢同入關。
李四倉曹宅夜飲:霜天留後故情歡，銀燭金爐夜不寒。欲問吳江別來意，青山明月夢中看。
宴春源:源向春城花幾重，江明深翠引諸峰。與君醉失松溪路，山館寥寥傳暝鐘。
龍標野宴:沅溪夏晚足涼風，春酒相攜就竹叢。莫道弦歌愁遠謫，青山明月不曾空。
聽流人水調子:孤舟微月對楓林，分付鳴箏與客心。嶺色千重萬重雨，斷弦收與淚痕深。
梁苑:梁園秋竹古時煙，城外風悲欲暮天。萬乘旌旗何處在，平臺賓客有誰憐。
武陵龍興觀黃道士房問易因題:齋心問易太陽宮，八卦真形一氣中。仙老言餘鶴飛去，玉清壇上雨濛濛。
送魏二:醉別江樓橘柚香，江風引雨入舟涼。憶君遙在瀟湘月，愁聽清猿夢里長。
別李浦之京:故園今在灞陵西，江畔逢君醉不迷。小弟鄰莊尚漁獵，一封書寄數行啼。
送狄宗亨:秋在水清山暮蟬，洛陽樹色鳴皋煙。送君歸去愁不盡，又惜空度涼風天。
送薛大赴安陸:津頭雲雨暗湘山，遷客離憂楚地顏。遙送扁舟安陸郡，天邊何處穆陵關。
芙蓉樓送辛漸二首:寒雨連天夜入湖，平明送客楚山孤。洛陽親友如相問，一片冰心在玉壺。丹陽城南秋海陰，丹陽城北楚雲深。高樓送客不能醉，寂寂寒江明月心。
重別李評事:莫道秋江離別難，舟船明日是長安。吳姬緩舞留君醉，隨意青楓白露寒。
別陶副使歸南海:南越歸人夢海樓，廣陵新月海亭秋。寶刀留贈長相憶，當取戈船萬戶侯。
送人歸江夏:寒江綠水楚雲深，莫道離憂遷遠心。曉夕雙帆歸鄂渚，愁將孤月夢中尋。
送李五:玉碗金罍傾送君，江西日入起黃雲。扁舟乘月暫來去，誰道滄浪吳楚分。
送十五舅:深林秋水近日空，歸棹演漾清陰中。夕浦離觴意何已，草根寒露悲鳴蟲。
留別郭八:長亭駐馬未能前，井邑蒼茫含暮煙。醉別何須更惆悵，回頭不語但垂鞭。
送竇七:清江月色傍林秋，波上熒熒望一舟。鄂渚輕帆須早發，江邊明月為君留。
巴陵送李十二:搖曳巴陵洲渚分，清江傳語便風聞。山長不見秋城色，日暮蒹葭空水雲。
送裴圖南:黃河渡頭歸問津，離家幾日茱萸新。漫道閨中飛破鏡，猶看陌上別行人。
留別司馬太守:辰陽太守念王孫，遠謫沅溪何可論。黃鶴青雲當一舉，明珠吐著報君恩。
盧溪主人:武陵溪口駐扁舟，溪水隨君向北流。行到荊門上三峽，莫將孤月對猿愁。
送程六:冬夜傷離在五溪，青魚雪落鱠橙齏。武岡前路看斜月，片片舟中雲向西。
送朱越:遠別舟中蔣山暮，君行舉首燕城路。薊門秋月隱黃雲，期向金陵醉江樹。
別辛漸:別館蕭條風雨寒，扁舟月色渡江看。酒酣不識關西道，卻望春江雲尚殘。
送柴侍御:流水通波接武岡，送君不覺有離傷。青山一道同雲雨，明月何曾是兩鄉。
送萬大歸長沙:桂陽秋水長沙縣，楚竹離聲為君變。青山隱隱孤舟微，白鶴雙飛忽相見。
送吳十九往沅陵:沅江流水到辰陽，溪口逢君驛路長。遠謫誰知望雷雨，明年春水共還鄉。
別皇甫五:漵浦潭陽隔楚山，離尊不用起愁顏。明祠靈響期昭應，天澤俱從此路還。
送崔參軍往龍溪:龍溪只在龍標上，秋月孤山兩相向。譴謫離心是丈夫，鴻恩共待春江漲。
送鄭判官:東楚吳山驛樹微，軺車銜命奉恩輝。英僚攜出新豐酒，半道遙看驄馬歸。
送姚司法歸吳:吳掾留觴楚郡心，洞庭秋雨海門陰。但令意遠扁舟近，不道滄江百丈深。
送高三之桂林:留君夜飲對瀟湘，從此歸舟客夢長。嶺上梅花侵雪暗，歸時還拂桂花香。
旅望一作出塞行:白花原頭望京師，黃河水流無盡時。窮秋曠野行人絕，馬首東來知是誰。
題朱煉師山房:叩齒焚香出世塵，齋壇鳴磬步虛人。百花仙醞能留客，一飯胡麻度幾春。
武陵開元觀黃煉師院三首:松間白發黃尊師，童子燒香禹步時。欲訪桃源入溪路，忽聞雞犬使人疑。先賢盛說桃花源，塵忝何堪武陵郡。聞道秦時避地人，至今不與人通問。山觀空虛清靜門，從官役吏擾塵喧。暫因問俗到真境，便欲投誠依道源。
河上老人歌一作河上歌:河上老人坐古槎，合丹只用青蓮花。至今八十如四十，口道滄溟是我家。
春怨:音書杜絕白狼西，桃李無顏黃鳥啼。寒雁春深歸去盡，出門腸斷草萋萋。
送李十一尉臨溪:泠泠花下琴，君唱渡江吟。天際一帆影，預懸離別心。以言神仙尉，因致瑤華音。回軫撫商調，越溪澄碧林。
江上琴興:江上調玉琴，一弦清一心。泠泠七弦遍，萬木澄幽陰。能使江月白，又令江水深。始知梧桐枝，可以徽黃金。
湖中晚霽:湖廣舟自輕，江天欲澄霽。是時清楚望，氣色猶霾曀。踟躕金霞白，波上日初麗。煙虹落鏡中，樹木生天際。杳杳涯欲辨，矇矇雲復閉。言乘星漢明，又睹寰瀛勢。微興從此愜，悠然不知歲。試歌滄浪清，遂覺乾坤細。豈念客衣薄，將期永投袂。遲回漁父間，一雁聲嘹唳。
宿王昌齡隱居:清溪深不測，隱處唯孤雲。松際露微月，清光猶為君。茅亭宿花影，藥院滋苔紋。餘亦謝時去，西山鸞鶴群。
送楚十少府:微風吹霜氣，寒影明前除。落日未能別，蕭蕭林木虛。愁煙閉千里，仙尉其何如。因送別鶴操，贈之雙鯉魚。鯉魚在金盤，別鶴哀有餘。心事則如此，請君開素書。
張山人彈琴:君去芳草綠，西峰彈玉琴。豈惟丘中賞，兼得清煩襟。朝從山口還，出嶺聞清音。瞭然雲霞氣，照見天地心。玄鶴下澄空，翩翩舞鬆林。改弦扣商聲，又聽飛龍吟。稍覺此身妄，漸知仙事深。其將煉金鼎，永矣投吾簪。
白湖寺後溪宿雲門:落日山水清，亂流鳴淙淙。舊蒲雨抽節，新花水對窗。溪中日已沒，歸鳥多為雙。杉松引直路，出谷臨前湖。洲渚晚色靜，又觀花與蒲。入溪復登嶺，草淺寒流速。圓月明高峰，春山因獨宿。松陰澄初夜，曙色分遠目。日出城南隅，青青媚川陸。亂花覆東郭，碧氣銷長林。四郊一清影，千里歸寸心。前瞻王程促，卻戀雲門深。畢景有餘興，到家彈玉琴。
閑齋卧病行藥至山館稍次湖亭二首:旬時結陰霖，簾外初白日。齋沐清病容，心魂畏虛室。閑梅照前戶，明鏡悲舊質。同袍四五人，何不來問疾。行藥至石壁，東風變萌芽。主人門外綠，小隱湖中花。時物堪獨往，春帆宜別家。辭君向滄海，爛熳從天涯。
塞上曲:翩翩雲中使，來問太原卒。百戰苦不歸，刀頭怨明月。塞雲隨陣落，寒日傍城沒。城下有寡妻，哀哀哭枯骨。
仙谷遇毛女意知是秦宮人:溪口水石淺，泠泠明藥叢。入溪雙峰峻，松栝疏幽風。垂嶺枝裊裊，翳泉花濛濛。夤緣齋人目，路盡心彌通。盤石橫陽崖，前流殊未窮。回潭清雲影，瀰漫長天空。水邊一神女，千歲為玉童。羽毛經漢代，珠翠逃秦宮。目覿神已寓，鶴飛言未終。祈君青雲秘，願謁黃仙翁。嘗以耕玉田，龍鳴西頂中。金梯與天接，幾日來相逢。
夢太白西峰:夢寐升九崖，杳靄逢元君。遺我太白峰，寥寥辭垢氛。結宇在星漢，宴林閉氤氳。檐楹覆餘翠，巾舄生片雲。時往溪水間，孤亭晝仍曛。松峰引天影，石瀨清霞文。恬目緩舟趣，霽心投鳥群。春風又搖棹，潭島花紛紛。
鄂渚招王昌齡張僨:刈蘆曠野中，沙土飛黃雲。天晦無精光，茫茫悲遠君。楚山隔湘水，湖畔落日曛。春雁又北飛，音書固難聞。謫居未為嘆，讒枉何由分。午日逐蛟龍，宜為弔冤文。翻覆古共然，名宦安足雲。貧士任枯槁，捕魚清江濆。有時荷鋤犁，曠野自耕耘。不然春山隱，溪澗花氤氳。山鹿自有場，賢達亦顧群。二賢歸去來，世上徒紛紛。
春詞二首樂府詩題作陌上桑:菀菀黃柳絲，濛濛雜花垂。日高紅妝卧，倚對春光遲。寧知傍淇水，騕褭黃金羈。翳翳陌上桑，南枝交北堂。美人金梯出，素手自提筐。非但畏蠶飢，盈盈嬌路傍。
晦日馬鐙曲稍次中流作:夜寒宿蘆葦，曉色明西林。初日在川上，便澄游子心。秦天無纖翳，郊野浮春陰。波靜隨釣魚，舟小綠水深。出浦見千里，曠然諧遠尋。扣船應漁父，因唱滄浪吟。
古意:牧馬古道傍，道傍多古墓。蕭條愁殺人，蟬鳴白楊樹。回頭望京邑，合沓生塵霧。富貴安可常，歸來保貞素。
宿五度溪仙人得道處:五度溪上花，生根依兩崖。二月尋片雲，願宿秦人家。上見懸崖崩，下見白水湍。仙人彈棋處，石上青蘿盤。無處求玉童，翳翳唯林巒。前溪遇新月，聊取玉琴彈。
西山:一身為輕舟，落日西山際。常隨去帆影，遠接長天勢。物象歸餘清，林巒分夕麗。亭亭碧流暗，日入孤霞繼。渚日遠陰映，湖雲尚明霽。林昏楚色來，岸遠荊門閉。至夜轉清迥，蕭蕭北風厲。沙邊雁鷺泊，宿處蒹葭蔽。圓月逗前浦，孤琴又搖曳。泠然夜遂深，白露沾人袂。
春詞:階下草猶短，牆頭梨花白。織女高樓上，停梭顧行客。問君在何所，青鳥舒錦翮。
贈三侍御:高山臨大澤，正月蘆花乾。陽色薰兩崖，不改青松寒。士賢守孤貞，古來皆共難。明君錯甚才，臺上飛三鸞。操與霜雪明，量與江海寬。束身視天涯，安能窮波瀾。孤鶴在枳棘，一枝非所安。逸翮望絕霄，見欲凌雲端。層台何其高，山石流洪湍。固知非天池，鳴躍同所歡。誰念獨枯槁，四十長江乾。責躬貴知己，效拙從一官。折翮悲高風，苦飢候朝餐。湖月映大海，天空何漫漫。托身未知所，謀道庶不刊。吟彼喬木詩，一夕常三嘆。
第三峰:西山第三頂，茅宇依雙松。杳杳欲至天，雲梯升幾重。瑩魄澄玉虛，以求鸞鶴蹤。逶迤非天人，執節乘赤龍。旁映白日光，縹緲輕霞容。孤輝上煙霧，餘影明心胸。願與黃麒麟，欲飛而莫從。因寂清萬象，輕雲自中峰。山暝學棲鳥，月來隨暗蛩。尋空靜餘響，裊裊雲溪鐘。
古興:漢上逢老翁，江口為僵屍。白發沾黃泥，遺骸集烏鴟。機巧自此忘，精魄今何之。風吹釣竿折，魚躍安能施。白水明汀洲，菰蒲冒深陂。唯留扁舟影，系在長江湄。突兀枯松枝，悠揚女蘿絲。托身難憑依，生死焉相知。遍觀今時人，舉世皆爾為。將軍死重圍，漢卒猶爭馳。百馬同一銜，萬輪同一規。名與身孰親，君子宜固思。
高樓夜彈箏:高樓百餘尺，直上江水平。明月照人苦，開簾彈玉箏。山高猿狖急，天靜鴻雁鳴。曲度猶未終，東峰霞半生。
客有自燕而歸哀其老而贈之:羸馬朝自燕，一身為二連。憶親拜孤冢，移葬雙陵前。幽願從此畢，劍心因獲全。孟冬寒氣盛，撫轡告言旋。碣石海北門，餘寇惟朝鮮。離離一寒騎，裊裊馳白天。生別皆自取，況為士卒先。寸心漁陽興，落日旌竿懸。
白龍窟泛舟寄天台學道者:夕映翠山深，餘暉在龍窟。扁舟滄浪意，澹澹花影沒。西浮入天色，南望對雲闕。因憶莓苔峰，初陽濯玄發。泉蘿兩幽映，松鶴間清越。碧海瑩子神，玉膏澤人骨。忽然為枯木，微興遂如兀。應寂中有天，明心外無物。環回從所泛，夜靜猶不歇。澹然意無限，身與波上月。
張天師草堂:靈溪宴清宇，傍倚枯松根。花藥繞方丈，瀑泉飛至門。四氣閉炎熱，兩崖改明昏。夜深月暫皎，亭午朝始暾。信是天人居，幽幽寂無喧。萬壑應鳴磬，諸峰接一魂。遂登仙子谷，因醉田生樽。時節開玉書，窅映飛天言。心化便無影，目精焉累煩。忽而與霄漢，寥落空南軒。
古意三首:二妃方訪舜，萬里南方懸。遠道隔江漢，孤舟無歲年。不知蒼梧處，氣盡呼青天。愁淚變楚竹，蛾眉喪湘川。後人立為廟，累世稱其賢。過客設祠祭，狐狸來坐邊。懷古未忍還，猿吟徹空山。明月照高閣，彩女褰羅幕。歌舞臨碧雲，簫聲沸珠箔。青鸞臨南海，天上雙白鶴。萬里齊翼飛，意求君門樂。玉霄九重閉，金鎖夜不開。兩翅自無力，愁鳴雲外來。態深入空貴，世屈無良媒。俯仰顧中禁，東飛白玉台。楚王竟何去，獨自留巫山。偏使世人見，迢迢江漢間。駐舟春溪里，皆願拜靈顏。寤寐見神女，金沙鳴珮環。閑艷絕世姿，令人氣力微。含笑竟不語，化作朝雲飛。
漁浦:春至百草綠，陂澤聞鶬鶊。別家投釣翁，今世滄浪情。漚紵為縕袍，折麻為長纓。榮譽失本真，怪人浮此生。碧水月自闊，安流凈而平。扁舟與天際，獨往誰能名。
空靈山應田叟:湖南無村落，山舍多黃茆。淳樸如太古，其人居鳥巢。牧童唱巴歌，野老亦獻嘲。泊舟問溪口，言語皆啞咬。土俗不尚農，豈暇論肥磽。莫徭射禽獸，浮客烹魚鮫。餘亦罘罝人，獲麋今尚苞。敬君中國來，願以充其庖。日入聞虎鬥，空山滿咆哮。懷人雖共安，異域終難交。白水可洗心，採薇可為餚。曳策背落日，江風鳴梢梢。
太公哀晚遇:日出渭流白，文王畋獵時。釣翁在蘆葦，川澤無熊羆。詔書起遺賢，匹馬令致辭。因稱江海人，臣老筋力衰。遲遲詣天車，快快悟靈龜。兵馬更不獵，君臣皆共怡。同車至咸陽，心影無磷緇。四牡玉墀下，一言為帝師。王侯擁朱門，軒蓋曜長逵。古來榮華人，遭遇誰知之。落日懸桑榆，光景有頓虧。倏忽天地人，雖貴將何為。
昭君墓:漢宮豈不死，異域傷獨沒。萬里馱黃金，蛾眉為枯骨。回車夜出塞，立馬皆不發。共恨丹青人，墳上哭明月。
弔王將軍墓:嫖姚北伐時，深入強千里。戰餘落日黃，軍敗鼓聲死。嘗聞漢飛將，可奪單於壘。今與山鬼鄰，殘兵哭遼水。
古意:井底玉冰洞地明，琥珀轆轤青絲索。仙人騎鳳披彩霞，輓上銀瓶照天閣。黃金作身雙飛龍，口銜明月噴芙蓉。一時渡海望不見，曉上青樓十二重。
古興:轆轤井上雙梧桐，飛鳥銜花日將沒。深閨女兒莫愁年，玉指泠泠怨金碧。石榴裙裾蛺蝶飛，見人不語顰蛾眉。青絲素絲紅綠絲，織成錦衾當為誰。
張公子行一作古意:日出乘釣舟，裊裊持釣竿。涉淇傍荷花，驄馬閑金鞍。俠客白雲中，腰間懸轆轤。出門事嫖姚，為君西擊胡。胡兵漢騎相馳逐，轉戰孤軍西海北。百尺旌竿沉黑雲，邊笳落日不堪聞。
題破山寺後禪院:清晨入古寺，初日照高林。竹徑通幽處，禪房花木深。山光悅鳥性，潭影空人心。萬籟此都寂，但餘鐘磬音。
送李大都護:單於雖不戰，都護事邊深。君執幕中秘，能為高士心。海頭近初月，磧里多愁陰。西望郭猶子，將分淚滿襟。
潭州留別:賢達不相識，偶然交已深。宿帆謁郡佐，悵別依禪林。湘水流入海，楚雲千里心。望君杉松夜，山月清猿吟。
聽琴秋夜贈寇尊師:琴當秋夜聽，況是洞中人。一指指應法，一聲聲爽神。寒蟲臨砌急，清吹裊燈頻。何必鐘期耳，高閑自可親。
泊舟盱眙:泊舟淮水次，霜降夕流清。夜久潮侵岸，天寒月近城。平沙依雁宿，候館聽雞鳴。鄉國雲霄外，誰堪羈旅情。
江行:平湖四無際，此夜泛孤舟。明月異方意，吳歌令客愁。鄉園碧雲外，兄弟淥江頭。萬里無歸信，傷心看鬥牛。
燕居:青苔常滿路，流水復入林。遠與市朝隔，日聞雞犬深。寥寥丘中想，渺渺湖上心。嘯傲轉無欲，不知成陸沉。
送宇文六:花映垂楊漢水清，微風林里一枝輕。即今江北還如此，愁殺江南離別情。
落第長安:家園好在尚留秦，恥作明時失路人。恐逢故里鶯花笑，且向長安度一春。
塞下:鐵馬胡裘出漢營，分麾百道救龍城。左賢未遁旌竿折，過在將軍不在兵。
題法院:勝景門閑對遠山，竹深松老半含煙。皓月殿中三度磬，水晶宮里一僧禪。
嶺猿:杳杳裊裊清且切，鷓鴣飛處又斜陽。相思嶺上相思淚，不到三聲合斷腸。
三日尋李九莊:雨歇楊林東渡頭，永和三日蕩輕舟。故人家在桃花岸，直到門前溪水流。
塞下曲四首:玉帛朝回望帝鄉，烏孫歸去不稱王。天涯靜處無徵戰，兵氣銷為日月光。北海陰風動地來，明君祠上望龍堆。髑髏皆是長城卒，日暮沙場飛作灰。龍鬥雌雄勢已分，山崩鬼哭恨將軍。黃河直北千餘里，冤氣蒼茫成黑雲。因嫁單於怨在邊，蛾眉萬古葬胡天。漢家此去三千里，青冢常無草木煙。
戲題湖上:湖上老人坐磯頭，湖裡桃花水卻流。竹竿裊裊波無際，不知何者吞吾鉤。
吳故宮:越女歌長君且聽，芙蓉香滿水邊城。豈知一日終非主，猶自如今有怨聲。
從軍行:秋草馬蹄輕，角弓持弦急。去為龍城候，正值胡兵襲。軍氣橫大荒，戰酣日將入。長風金鼓動，白露鐵衣濕。四起愁邊聲，南轅時佇立。斷蓬孤自轉，寒雁飛相及。萬里雲沙漲，平川冰霰溢。夜聞漢使歸，獨向刀環泣。
故絳行:君不見銅鞮觀，數里城池已蕪漫。君不見萀祁宮，幾重臺榭亦微濛。介馬兵車全盛時，歌童舞女妖艷姿。一代繁華皆共絕，九原唯望冢纍纍。
少年行三首:十八羽林郎，戎衣侍漢王。臂鷹金殿側，挾彈玉輿傍。馳道春風起，陪游出建章。侍獵長楊下，承恩更射飛。塵生馬影滅，箭落雁行稀。薄暮隨天仗，聯翩入瑣闈。玉劍膝邊橫，金杯馬上傾。朝游茂陵道，夜宿鳳凰城。豪吏多猜忌，無勞問姓名。
淮南秋夜呈周侃一作呈同僚:天凈河漢高，夜閑砧杵發。清秋忽如此，離恨應難歇。風亂池上萍，露光竹間月。與君共游處，勿作他鄉別。
林園秋夜作:林卧避殘暑，白雲長在天。賞心既如此，對酒非徒然。月色遍秋露，竹聲兼夜泉。涼風懷袖裡，茲意與誰傳。
讀前漢外戚傳:人錄尚書事，家臨御路傍。鑿池通渭水，避暑借明光。印綬妻封邑，軒車子拜郎。寵因宮掖里，勢極必先亡。
春怨:夜盡夢初驚，紗窗早霧明。曉妝脂粉薄，春服綺羅輕。妾有今朝恨，君無舊日情。愁來理弦管，皆是斷腸聲。
古歌二首:美人怨何深，含情倚金閣。不嚬復不語，紅淚雙雙落。美人閉紅燭，獨坐裁新錦。頻放剪刀聲，夜寒知未寢。
春夜裁縫:珠箔因風起，飛蛾入最能。不教人夜作，方便殺明燈。
春女怨:白玉堂前一樹梅，今朝忽見數花開。兒家門戶尋常閉，春色因何入得來。
怨歌:百尺珠樓臨狹斜，新妝能唱美人車。皆言賤妾紅顏好，要自狂夫不憶家。
小山歌:人說淮南有小山，淮王昔日此登仙。城中雞犬皆飛去，山上壇場今宛然。世人貴身不貴壽，共笑華陽洞天口。不知金石變長年，謾在人間戀攜手。君能舉帆至淮南，家住盱眙餘先諳。桐柏亂流平入海，茱萸一曲沸成潭。憶記來時魂悄悄，想見仙山眾峰小。今日長歌思不堪，君行為報三青鳥。
題江潮莊壁:田家喜秋熟，歲晏林葉稀。禾黍積場圃，楂梨垂戶扉。野閑犬時吠，日暮牛自歸。時復落花酒，茅齋堪解衣。
詠簾:玳瑁昔稱華，玲瓏薄絳紗。鉤銜門勢曲，節亂水紋斜。日弄長飛鳥，風搖不捲花。自當分內外，非是為驕奢。
茱萸女:山陰柳家女，九日採茱萸。復得東鄰伴，雙為陌上姝。插枝著高髻，結子置長裾。作性常遲緩，非關詫丈夫。平明折林樾，日入返城隅。俠客要羅袖，行人挑短書。蛾眉自有主，年少莫踟躕。
五日觀妓:西施謾道浣春紗，碧玉今時鬥麗華。眉黛奪將萱草色，紅裙妒殺石榴花。新歌一曲令人艷，醉舞雙眸斂鬢斜。誰道五絲能續命，卻令今日死君家。
驄馬:金絡青驄白玉鞍，長鞭紫陌野游盤。朝驅東道塵恆滅，暮到河源日未闌。汗血每隨邊地苦，蹄傷不憚隴陰寒。君能一飲長城窟，為報天山行路難。
題情人藥欄:斂眉語芳草，何許太無情。正見離人別，春心相向生。
河上逢落花:河水浮落花，花流東不息。應見浣紗人，為道長相憶。
寧王山池:水勢臨階轉，峰形對路開。槎從天上得，石是海邊來。瑞草分叢種，祥花間色栽。舊傳詞賦客，唯見有鄒枚。
題石瓮寺:勝境宜長望，遲春好散愁。關連四塞起，河帶八川流。復磴承香閣，重岩映彩樓。為臨溫液近，偏美聖君游。
田家:小園足生事，尋勝日傾壺。蒔蔬利於鬻，才青摘已無。四鄰依野竹，日夕採其枯。田家心適時，春色遍桑榆。
後庭怨:君不見紅閨少女端正時，夭夭桃李仙容姿。幸得君王憐巧笑，披香殿里薦蛾眉。蛾眉雙雙人共進，常恐妾身從此擯。甄妃為妒出層宮，班女因猜下長信。長信宮門閉不開，昭陽歌吹風送來。夢中魂魄猶言是，覺後精神尚未回。念君嬌愛無終始，使妾長啼後庭里。獨立每看斜日盡，孤眠直至殘燈死。秋日聞蟲翡翠簾，春晴照面鴛鴦水。紅顏舊來花不勝，白發如今雪相似。傳聞紈扇恩未歇，預想蛾眉上初月。如君貴偽不貴真，還同棄妾逐新人。借問南山松葉意，何如北砌槿花新。
夜坐看搊箏:調箏夜坐燈光里，卻掛羅帷露纖指。朱弦一一聲不同，玉柱連連影相似。不知何處學新聲，曲曲彈來未睹名。應是石家金谷里，流傳未滿洛陽城。
長信怨:飛燕倚身輕，爭人巧笑名。生君棄妾意，增妾怨君情。日落昭陽壁，秋來長信城。寥寥金殿里，歌吹夜無聲。
閨情:日暮裁縫歇，深嫌氣力微。才能收篋笥，懶起下簾帷。怨坐空然燭，愁眠不解衣。昨來頻夢見，夫婿莫應知。
十五夜觀燈:暫得金吾夜，通看火樹春。停車傍明月，走馬入紅塵。妓雜歌偏勝，場移舞更新。應須盡記取，說向不來人。
除夜一作史青詩:今歲今宵盡，明年明日催。寒隨一夜去，春逐五更來。氣色空中改，容顏暗裡回。風光人不覺，已著後園梅。
聞漏:建禮含香處，重城待漏臣。徐聞傳鳳詔，曉唱辨雞人。銀箭殘將盡，銅壺漏更新。催籌當午夜，移刻及三辰。杳杳從天遠，泠泠出禁頻。直疑殘漏曙，肅肅對鉤陳。
送沈芳謁李觀察求仕進:往日長安路，歡游不惜年。為貪盧女曲，用盡沈郎錢。身老方投刺，途窮始著鞭。猶聞有知己，此去不徒然。
古塞下曲:進軍飛狐北，窮寇勢將變。日落沙塵昏，背河更一戰。騂馬黃金勒，雕弓白羽箭。射殺左賢王，歸奏未央殿。欲言塞下事，天子不召見。東出咸陽門，哀哀淚如霰。
燕歌行:請君留楚調，聽我吟燕歌。家在遼水頭，邊風意氣多。出身為漢將，正值戎未和。雪中凌天山，冰上渡交河。大小百餘戰，封侯竟蹉跎。歸來灞陵下，故舊無相過。雄劍委塵匣，空門垂雀羅。玉簪還趙女，寶瑟付齊娥。昔日不為樂，時哉今奈何。
望太華贈盧司倉:行吏到西華，乃觀三峰壯。削成元氣中，傑出天河上。如有飛動色，不知青冥狀。巨靈安在哉，厥跡猶可望。方此顧行旅，末由飭仙裝。蔥蘢記星壇，明滅數雲嶂。良友垂真契，宿心所微尚。敢投歸山吟，霞徑一相訪。
贈鄭員外:驄馬拂繡裳，按兵遼水陽。西分雁門騎，北逐樓煩王。聞道五軍集，相邀百戰場。風沙暗天起，虜騎森已行。儒服揖諸將，雄謀吞大荒。金門來見謁，朱紱生輝光。數年侍御史，稍遷尚書郎。人生志氣立，所貴功業昌。何必守章句，終年事鉛黃。同時獻賦客，尚在東陵傍。
贈房侍御時房公在新安:志士固不羈，與道常周旋。進則天下仰，已之能晏然。褐衣東府召，執簡南臺先。雄義每特立，犯顏豈圖全。謫居東南遠，逸氣吟芳荃。適會寥廓趣，清波更夤緣。扁舟入五湖，發纜洞庭前。浩蕩臨海曲，迢遙濟江壖。徵奇忽忘返，遇興將彌年。乃悟範生智，足明漁父賢。郡臨新安渚，佳賞此城偏。日夕對層岫，雲霞映晴川。閑居戀秋色，偃卧含貞堅。倚伏聊自化，行藏互推遷。君其振羽翮，歲晏將沖天。
晚出伊闕寄河南裴中丞:退無偃息資，進無當代策。冉冉時將暮，坐為周南客。前登闕塞門，永眺伊城陌。長川黯已空，千里寒氣白。家本渭水西，異日同所適。秉志師禽尚，微言祖莊易。一辭林壑間，共系風塵役。交朋忽先進，天道何紛劇。豈念嘉遁時，依依偶沮溺。
送朱大出關:楚客西上書，十年不得意。平生相知者，晚節心各異。長揖五侯門，拂衣謝中貴。丈夫多別離，各有四方事。拔劍因高歌，蕭蕭北風至。故人有鬥酒，是夜共君醉。努力強加餐，當年莫相棄。
宿天竺寺:松柏亂岩口，山西微徑通。天開一峰見，宮闕生虛空。正殿倚霞壁，千樓標石叢。夜來猿鳥靜，鐘梵響雲中。岑翠映湖月，泉聲亂溪風。心超諸境外，了與懸解同。明發唯改視，朝日長崖東。湖色濃蕩漾，海光漸曈朦。葛仙跡尚在，許氏道猶崇。獨往古來事，幽懷期二公。
出蕭關懷古:驅馬擊長劍，行役至蕭關。悠悠五原上，永眺關河前。北虜三十萬，此中常控弦。秦城亘宇宙，漢帝理旌旃。刁鬥鳴不息，羽書日夜傳。五軍計莫就，三策議空全。大漠橫萬里，蕭條絕人煙。孤城當瀚海，落日照祁連。愴矣苦寒奏，懷哉式微篇。更悲秦樓月，夜夜出胡天。
南楚懷古:南國久蕪漫，我來空鬱陶。君看章華宮，處處生黃蒿。但見陵與谷，豈知賢與豪。精魂托古木，寶玉捐江皋。倚棹下晴景，回舟隨晚濤。碧雲暮寥落，湖上秋天高。往事那堪問，此心徒自勞。獨餘湘水上，千載聞離騷。
經殺子谷:扶蘇秦帝子，舉代稱其賢。百萬猶在握，可爭天下權。束身就一劍，壯志皆棄捐。塞下有遺跡，千齡人共傳。疏蕪盡荒草，寂歷空寒煙。到此盡垂淚，非我獨潸然。
早過臨淮:夜來三渚風，晨過臨淮島。湖中海氣白，城上楚雲早。鱗鱗魚浦帆，漭漭蘆洲草。川路日浩蕩，惄焉心如搗。且言任倚伏，何暇念枯槁。範子名屢移，蘧公志常保。古人去已久，此理今難道。
乘潮至漁浦作:艤棹乘早潮，潮來如風雨。樟台忽已隱，界峰莫及睹。崩騰心為失，浩蕩目無主。豗忄畫浪始聞，漾漾入魚浦。雲景共澄霽，江山相吞吐。偉哉造化工，此事從終古。流沫誠足誡，商歌調易若。頗因忠信全，客心猶栩栩。
秋山夕興:山月松筱下，月明山景鮮。聊為高秋酌，復此清夜弦。晤語方獲志，棲心亦彌年。尚言興未逸，更理逍遙篇。
送集賢學士伊闕史少府敕放歸江東覲省一作綦毋潛詩:墨客鐘張侶，材高吳越珍。千門來謁帝，駟馬去榮親。吏邑沿清洛，鄉山指白蘋。歸期應不遠，當及未央春。
送金卿歸新羅:奉義朝中國，殊恩及遠臣。鄉心遙渡海，客路再經春。落日誰同望，孤舟獨可親。拂波銜木鳥，偶宿泣珠人。禮樂夷風變，衣冠漢制新。青雲已乾呂，知汝重來賓。
柳陌聽早鶯:忽來枝上囀，還似谷中聲。乍使香閨靜，偏傷遠客情。間關難辨處，斷續若頻驚。玉勒留將久，青樓夢不成。千門候曉發，萬井報春生。徒有知音賞，慚非皋鶴鳴。
逢雪宿芙蓉山主人:日暮蒼山遠，天寒白屋貧。柴門聞犬吠，風雪夜歸人。
送張起、崔載華之閩中:朝無寒士達，家在舊山貧。相送天涯里，憐君更遠人。
贈秦系徵君:群公誰讓位，五柳獨知貧。惆悵青山路，煙霞老此人。
秦系頃以家事獲謗因出舊山每荷觀察崔公見知…詩以贈之:初迷武陵路，復出孟嘗門。迴首江南岸，青山與舊恩。
夜中對雪贈秦系，時秦初與謝氏離婚，謝氏在越:月明花滿地，君自憶山陰。誰遣因風起，紛紛亂此心。
湘妃:帝子不可見，秋風來暮思。嬋娟湘江月，千載空蛾眉。
斑竹:蒼梧千載後，斑竹對湘沅。欲識湘妃怨，枝枝滿淚痕。
春草宮懷古:君王不可見，芳草舊宮春。猶帶羅裙色，青青向楚人。
正朝覽鏡作:憔悴逢新歲，茅扉見舊春。朝來明鏡里，不忍白頭人。
瓜洲道中送李端公南渡後，歸揚州道中寄:片帆何處去，匹馬獨歸遲。惆悵江南北，青山欲暮時。
送張十八歸桐廬:歸人乘野艇，帶月過江村。正落寒潮水，相隨夜到門。
過白鶴觀尋岑秀才不遇:不知方外客，何事鎖空房。應向桃源里，教他喚阮郎。
聽彈琴:泠泠七絲上，靜聽松風寒。古調雖自愛，今人多不彈。
游南園，偶見在陰牆下葵，因以成詠:此地常無日，青青獨在陰。太陽偏不及，非是未傾心。
入百丈澗見桃花晚開:百丈深澗里，過時花欲妍。應緣地勢下，遂使春風偏。
送子婿崔真甫、李穆往揚州四首:渡口發梅花，山中動泉脈。蕪城春草生，君作揚州客。半邏鶯滿樹，新年人獨遠。落花逐流水，共到茱萸灣。雁還空渚在，人去落潮翻。臨水獨揮手，殘陽歸掩門。狎鳥攜稚子，釣魚終老身。殷勤囑歸客，莫話桃源人。
寄龍山道士許法棱:悠悠白雲里，獨住青山客。林下晝焚香，桂花同寂寂。
送方外上人:孤雲將野鶴，豈向人間住。莫買沃洲山，時人已知處。
送靈澈上人:蒼蒼竹林寺，杳杳鐘聲晚。荷笠帶夕陽，青山獨歸遠。
茱萸灣北答崔載華問:荒涼野店絕，迢遞人煙遠。蒼蒼古木中，多是隋家苑。
赴楚州次自田途中阻淺，問張南史:楚城今近遠，積靄寒塘暮。水淺舟且遲，淮潮至何處。
江中對月:空洲夕煙斂，望月秋江里。歷歷沙上人，月中孤渡水。
碧澗別墅喜皇甫侍御相訪:荒村帶返照，落葉亂紛紛。古路無行客，寒山獨見君。野橋經雨斷，澗水向田分。不為憐同病，何人到白雲。
初到碧澗招明契上人:漸老知身累，初寒曝背眠。白雲留永日，黃葉減餘年。猿護窗前樹，泉澆谷後田。沃洲能共隱，不用道林錢。
送少微上人游天台:石橋人不到，獨往更迢迢。乞食山家少，尋鐘野路遙。松門風自掃，瀑布雪難消。秋夜聞清梵，餘音逐海潮。
卻歸睦州至七里灘下作:南歸猶謫宦，獨上子陵灘。江樹臨洲晚，沙禽對水寒。山開斜照在，石淺亂流難。惆悵梅花發，年年此地看。
對酒寄嚴維:陋巷喜陽和，衰顏對酒歌。懶從華發亂，閑任白雲多。郡簡容垂釣，家貧學弄梭。門前七里瀨，早晚子陵過。
新年作:鄉心新歲切，天畔獨潸然。老至居人下，春歸在客先。嶺猿同旦暮，江柳共風煙。已似長沙傅，從今又幾年。
朱放自杭州與故里相使君立碑回因以奉簡吏部楊侍郎制文:片石羊公後，凄涼江水濱。好辭千古事，墮淚萬家人。鵩集占書久，鸞回刻篆新。不堪相顧恨，文字日生塵。
送宣尊師醮畢歸越:吹簫江上晚，惆悵別茅君。踏火能飛雪，登刀入白雲。晨香長日在，夜磬滿山聞。揮手桐溪路，無情水亦分。
送裴使君赴荊南充行軍司馬:盛府南門寄，前程積水中。月明臨夏口，山晚望巴東。故節辭江郡，寒笳發渚宮。漢川風景好，遙羡逐羊公。
送裴郎中貶吉州:亂軍交白刃，一騎出黃塵。漢節同歸闕，江帆共逐臣。猿愁歧路晚，梅作異方春。知己酇侯在，應憐脫粟人。
酬皇甫侍御見寄，時前相國姑臧公初臨郡:離別江南北，汀洲葉再黃。路遙雲共水，砧迥月如霜。歲儉依仁政，年衰憶故鄉。佇看宣室召，漢法倚張綱。
月下呈章秀才八元:自古悲搖落，誰人奈此何。夜蛩偏傍枕，寒鳥數移柯。向老三年謫，當秋百感多。家貧惟好月，空愧子猷過。
酬張夏:幾歲依窮海，頹年惜故陰。劍寒空有氣，松老欲無心。玩雪勞相訪，看山正獨吟。孤舟且莫去，前路水雲深。
送李使君貶連州:獨過長沙去，誰堪此路愁。秋風散千騎，寒雨泊孤舟。賈誼辭明主，蕭何識故侯。漢廷當自召，湘水但空流。
秋夜北山精舍觀體如師梵:焚香奏仙唄，向夕遍空山。清切兼秋遠，威儀對月閑。靜分岩響答，散逐海潮還。幸得風吹去，隨人到世間。
酬張夏雪夜赴州訪別途中苦寒作:扁舟乘興客，不憚苦寒行。晚暮相依分，江潮欲別情。水聲冰下咽，砂路雪中平。舊劍鋒芒盡，應嫌贈脫輕。
尋洪尊師不遇:古木無人地，來尋羽客家。道書堆玉案，仙帔疊青霞。鶴老難知歲，梅寒未作花。山中不相見，何處化丹砂。
喜鮑禪師自龍山至:故居何日下，春草欲芊芊。猶對山中月，誰聽石上泉。猿聲知後夜，花發見流年。杖錫閑來往，無心到處禪。
送方外上人之常州依蕭使君:宰臣思得度，鷗鳥戀為群。遠客回飛錫，空山卧白雲。夕陽孤艇去，秋水兩溪分。歸共臨川史，同翻貝葉文。
宿北山禪寺蘭若:上方鳴夕磬，林下一僧還。密行傳人少，禪心對虎閑。青松臨古路，白月滿寒山。舊識窗前桂，經霜更待攀。
赴新安別梁侍郎:新安君莫問，此路水雲深。江海無行跡，孤舟何處尋。青山空向淚，白月豈知心。縱有餘生在，終傷老病侵。
江州留別薛六、柳八二員外:江海相逢少，東南別處長。獨行風裊裊，相去水茫茫。白首辭同舍，青山背故鄉。離心與潮信，每日到潯陽。
和州留別穆郎中:播遷悲遠道，搖落感衰容。今日猶多難，何年更此逢。世交黃葉散，鄉路白雲重。明發看煙樹，唯聞江北鐘。
和州送人歸復郢:因家漢水曲，相送掩柴扉。故郢生秋草，寒江澹落暉。綠林行客少，赤壁住人稀。獨過潯陽去，潮歸人不歸。
送金昌宗歸錢塘:新家浙江上，獨泛落潮歸。秋水照華發，涼風生褐衣。柴門嘶馬少，藜杖拜人稀。惟有陶潛柳，蕭條對掩扉。
酬張夏別後道中見寄:離群方歲晏，謫宦在天涯。暮雪同行少，寒潮欲上遲。海鷗知吏傲，砂鶴見人衰。只畏生秋草，西歸亦未期。
新安奉送穆諭德歸朝，賦得行字:九重宣室召，萬里建溪行。事直皇天在，歸遲白發生。用材身復起，睹聖眼猶明。離別寒江上，潺湲若有情。
偶然作:野寺長依止，田家或往還。老農開古地，夕鳥入寒山。書劍身同廢，煙霞吏共閑。豈能將白發，扶杖出人間。
送州人孫沅自本州卻歸句章新營所居:故里歸成客，新家去未安。詩書滿蝸舍，徵稅及漁竿。火種山田薄，星居海島寒。憐君不得已，步步別離難。
送李員外使還蘇州，兼呈前袁州李使君，賦得長字…從兄:別離共成怨，衰老更難忘。夜月留同舍，秋風在遠鄉。朱弦徐向燭，白發強臨觴。歸獻西陵作，誰知此路長。
酬李員外從崔錄事載華宿三河戍先見寄:寒江鳴石瀨，歸客夜初分。人語空山答，猿聲獨戍聞。遲來朝及暮，愁去水連雲。歲晚心誰在，青山見此君。
見秦系離婚後出山居作:豈知偕老重，垂老絕良姻。郗氏誠難負，朱家自愧貧。綻衣留欲故，織錦罷經春。何況蘼蕪綠，空山不見人。
酬秦系:鶴書猶未至，那出白雲來。舊路經年別，寒潮每日回。家空歸海燕，人老發江梅。最憶門前柳，閑居手自栽。
歲日作:建寅回北鬥，看歷占春風。律變滄江外，年加白發中。春衣試稚子，壽酒勸衰翁。今日陽和發，榮枯豈不同。
題元錄事開元所居:幽居蘿薜情，高卧紀綱行。鳥散秋鷹下，人閑春草生。冒風歸野寺，收印出山城。今日新安郡，因君水更清。
送崔載華、張起之閩中:不識閩中路，遙知別後心。猿聲入嶺切，鳥道問人深。旅食過夷落，方言會越音。西徵開幕府，早晚用陳琳。
送張司直赴嶺南謁張尚書:番禺萬里路，遠客片帆過。盛府依橫海，荒祠拜伏波。人經秋瘴變，鳥墜火雲多。誠憚炎洲里，無如一顧何。
寄會稽公徐侍郎公時在王傅:搖落淮南葉，秋風想越吟。鄒枚入梁苑，逸少在山陰。老鶴無衰貌，寒松有本心。聖朝難稅駕，惆悵白雲深。
送朱山人放越州，賊退後歸山陰別業:越州初罷戰，江上送歸橈。南渡無來客，西陵自落潮。空城垂故柳，舊業廢春苗。閭里相逢少，鶯花共寂寥。
秋夜肅公房喜普門上人自陽羡山至:山棲久不見，林下偶同游。早晚來香積，何人住沃洲。寒禽驚後夜，古木帶高秋。卻入千峰去，孤雲不可留。
送李秘書卻赴南中:卻到番禺日，應傷昔所依。炎洲百口住，故國幾人歸。路識梅花在，家存棣萼稀。獨逢回雁去，猶作舊行飛。
過前安宜張明府郊居:寂寥東郭外，白首一先生。解印孤琴在，移家五柳成。夕陽臨水釣，春雨向田耕。終日空林下，何人識此情。
使回次楊柳過元八所居:君家楊柳渡，來往落帆過。綠竹經寒在，青山欲暮多。薜蘿誠可戀，婚嫁復如何。無奈閑門外，漁翁夜夜歌。
送李侍御貶郴州:洞庭波渺渺，君去弔靈均。幾路三湘水，全家萬裡人。聽猿明月夜，看柳故年春。憶想汀洲畔，傷心向白蘋。
寄普門上人:白雲幽卧處，不向世人傳。聞在千峰里，心知獨夜禪。辛勤羞薄祿，依止愛閑田。惆悵王孫草，青青又一年。
逢郴州使，因寄鄭協律:相思楚天外，夢寐楚猿吟。更落淮南葉，難為江上心。衡陽問人遠，湘水向君深。欲逐孤帆去，茫茫何處尋。
岳陽館中望洞庭湖:萬古巴丘戍，平湖此望長。問人何淼淼，愁暮更蒼蒼。疊浪浮元氣，中流沒太陽。孤舟有歸客，早晚達瀟湘。
巡去岳陽卻歸鄂州使院留別鄭洵侍御侍御先曾謫居此州:何事長沙謫，相逢楚水秋。暮帆歸夏口，寒雨對巴丘。帝子椒漿奠，騷人木葉愁。惟憐萬裡外，離別洞庭頭。
夏口送屈突司直使湖南:共悲來夏口，何事更南徵。霧露行人少，瀟湘春草生。鶯啼何處夢，猿嘯若為聲。風月新年好，悠悠遠客情。
代邊將有懷:少年辭魏闕，白首向沙場。瘦馬戀秋草，徵人思故鄉。暮笳吹塞月，曉甲帶胡霜。自到雲中郡，於今百戰強。
雨中過員稷巴陵山居贈別:憐君洞庭上，白發向人垂。積雨悲幽獨，長江對別離。牛羊歸故道，猿鳥聚寒枝。明發遙相望，雲山不可知。
送李中丞之襄州:流落徵南將，曾驅十萬師。罷歸無舊業，老去戀明時。獨立三朝識，輕生一劍知。茫茫漢江上，日暮復何之。
奉使至申州，傷經陷沒:舉目傷蕪沒，何年此戰爭。歸人失舊里，老將守孤城。廢戍山煙出，荒田野火行。獨憐浉水上，時亂亦能清。
穆陵關北逢人歸漁陽:逢君穆陵路，匹馬向桑乾。楚國蒼山古，幽州白日寒。城池百戰後，耆舊幾家殘。處處蓬蒿遍，歸人掩淚看。
安州道中經滻水有懷:徵途逢滻水，忽似到秦川。借問朝天處，猶看落日邊。映沙晴漾漾，出澗夜濺濺。欲寄西歸恨，微波不可傳。
步登夏口古城作:平蕪連古堞，遠客此沾衣。高樹朝光上，空城秋氣歸。微明漢水極，搖落楚人稀。但見荒郊外，寒鴉暮暮飛。
贈別盧司直之閩中:爾來多不見，此去又何之。華發同今日，流芳似舊時。洲長春色遍，漢廣夕陽遲。歲歲王孫草，空憐無處期。
酬郭夏人日長沙感懷見贈:舊俗歡猶在，憐君恨獨深。新年向國淚，今日倚門心。歲去隨湘水，春生近桂林。流鶯且莫弄，江畔正行吟。
赴巴南書情寄故人:南過三湘去，巴人此路偏。謫居秋瘴里，歸處夕陽邊。直道天何在，愁容鏡亦憐。裁書欲誰訴，無淚可潸然。
餘乾旅舍:搖落暮天迥，青楓霜葉稀。孤城向水閉，獨鳥背人飛。渡口月初上，鄰家漁未歸。鄉心正欲絕，何處搗寒衣。
登思禪寺上方題修竹茂松:上方幽且暮，台殿隱蒙籠。遠磬秋山裡，清猿古木中。眾溪連竹路，諸嶺共松風。儻許棲林下，甘成白首翁。
恩敕重推使牒追赴蘇州，次前溪館作:漸入雲峰里，愁看驛路閑。亂鴉投落日，疲馬向空山。且喜憐非罪，何心戀末班。天南一萬里，誰料得生還。
北歸次秋浦界清溪館:萬里猿啼斷，孤村客暫依。雁過彭蠡暮，人向宛陵稀。舊路青山在，餘生白首歸。漸知行近北，不見鷓鴣飛。
謫官後卻歸故村，將過虎丘，悵然有作:萬事依然在，無如歲月何。邑人憐白發，庭樹長新柯。故老相逢少，同官不見多。唯餘舊山路，惆悵枉帆過。
重推後卻赴嶺外待進止，寄元侍郎:卻訪巴人路，難期國士恩。白雲從出岫，黃葉已辭根。大造功何薄，長年氣尚冤。空令數行淚，來往落湘沅。
秋杪江亭有作一作秋杪乾越亭:寂寞江亭下，江楓秋氣斑。世情何處澹，湘水向人閑。寒渚一孤雁，夕陽千萬山。扁舟如落葉，此去未知還。
送鄭司直歸上都:歲歲逢離別，蹉跎江海濱。宦游成楚老，鄉思逐秦人。馬首歸何日，鶯啼又一春。因君報情舊，閑慢欲垂綸。
送靈澈上人歸嵩陽蘭若:南地隨緣久，東林幾歲空。暮山門獨掩，春草路難通。作梵連松韻，焚香入桂叢。唯將舊瓶缽，卻寄白雲中。
卻赴南邑留別蘇台知己:又過梅嶺上，歲歲此枝寒。落日孤舟去，青山萬里看。猿聲湘水靜，草色洞庭寬。已料生涯事，唯應把釣竿。
和靈一上人新泉:東林一泉出，復與遠公期。石淺寒流處，山空夜落時。夢閑聞細響，慮澹對清漪。動靜皆無意，唯應達者知。
送李摯赴延陵令:清風季子邑，想見下車時。向水彈琴靜，看山採菊遲。明君加印綬，廉使托煢嫠。旦暮華陽洞，雲峰若有期。
奉送裴員外赴上都:彤襜江上遠，萬里詔書催。獨過潯陽去，空憐潮信回。離心秋草綠，揮手暮帆開。想見秦城路，人看五馬來。
長沙桓王墓下別李紓、張南史:長沙千載後，春草獨萋萋。流水朝將暮，行人東復西。碑苔幾字滅，山木萬株齊。佇立傷今古，相看惜解攜。
送侯御赴黔中充判官:不識黔中路，今看遣使臣。猿啼萬里客，鳥似五湖人。地遠官無法，山深俗豈淳。須令荒徼外，亦解懼埋輪。
秋日登吳公臺上寺遠眺，寺即陳將吳明徹戰場:古台搖落後，秋日望鄉心。野寺人來少，雲峰水隔深。夕陽依舊壘，寒磬滿空林。惆悵南朝事，長江獨至今。
淮上送梁二，恩命追赴上都:賈生年最少，儒行漢庭聞。拜手捲黃紙，回身謝白雲。故關無去客，春草獨隨君。淼淼長淮水，東西自此分。
送崔升歸上都:舊寺尋遺緒，歸心逐去塵。早鶯何處客，古木幾家人。白發經多難，滄洲欲暮春。臨期數行淚，為爾一沾巾。
過李將軍南鄭林園觀妓:郊原風日好，百舌弄何頻。小婦秦家女，將軍天上人。鴉歸長郭暮，草映大堤春。客散垂楊下，通橋車馬塵。
送嚴侍御充東畿觀察判官:洛陽徵戰後，君去問凋殘。雲月臨南至，風霜向北寒。故園經亂久，古木隔林看。誰訪江城客，年年守一官。
送王端公入奏上都:舊國無家訪，臨歧亦羡歸。途經百戰後，客過二陵稀。秋草通徵騎，寒城背落暉。行當蒙顧問，吳楚歲頻飢。
送營田判官鄭侍御赴上都:上國三千里，西還及歲芳。故山經亂在，春日送歸長。曉奏趨雙闕，秋成報萬箱。幸論開濟力，已實海陵倉。
送李校書赴東浙幕府校書工於翰墨:方從大夫後，南去會稽行。淼淼滄江外，青青春草生。芸香辭亂事，梅吹聽軍聲。應訪王家宅，空憐江水平。
清明後登城眺望:風景清明後，雲山睥睨前。百花如舊日，萬井出新煙。草色無空地，江流合遠天。長安在何處，遙指夕陽邊。
陪王明府泛舟:花縣彈琴暇，樵風載酒時。山含秋色近，鳥度夕陽遲。出沒鳧成浪，蒙籠竹亞枝。雲峰逐人意，來去解相隨。
送度支留後若侍御之歙州，便赴信州省覲:國用憂錢谷，朝推此任難。即山榆莢變，降雨稻花殘。林響朝登嶺，江喧夜過灘。遙知驄馬色，應待倚門看。
餘乾夜宴奉餞前蘇州韋使君新除婺州作:復拜東陽郡，遙馳北闕心。行春五馬急，向夜一猿深。山過康郎近，星看婺女臨。幸容棲托分，猶戀舊棠陰。
晚次苦竹館，卻憶乾越舊游:匹馬風塵色，千峰旦暮時。遙看落日盡，獨向遠山遲。故驛花臨道，荒村竹映籬。誰憐卻迴首，步步戀南枝。
送李二十四移家之江州:煙塵猶滿目，歧路易沾衣。逋客多南渡，徵鴻自北飛。九江春草綠，千里暮潮歸。別後難相訪，全家隱釣磯。
送盧判官南湖:漾舟仍載酒，愧爾意相寬。草色南湖綠，松聲小署寒。水禽前後起，花嶼往來看。已作滄洲調，無心戀一官。
送張栩扶侍之睦州此公舊任建德令:遙憶新安舊，扁舟復卻還。淺深看水石，來往逐雲山。入縣餘花在，過門故柳閑。東徵隨子去，皆隱薜蘿間。
集梁耿開元寺所居院:到君幽卧處，為我掃莓苔。花雨晴天落，松風終日來。路經深竹過，門向遠山開。豈得長高枕，中朝正用才。
贈西鄰盧少府:籬落能相近，漁樵偶復同。苔封三徑絕，溪向數家通。犬吠寒煙里，鴉鳴夕照中。時因杖藜次，相訪竹林東。
游休禪師雙峰寺:雙扉碧峰際，遙向夕陽開。飛錫方獨往，孤雲何事來。寒潭映白月，秋雨上青苔。相送東郊外，羞看驄馬回。
廨中見桃花南枝已開，北枝未發，因寄杜副端:何意同根本，開花每後時。應緣去日遠，獨自發春遲。結實恩難忘，無言恨豈知。年光不可待，空羡向南枝。
奉送盧員外之饒州:天書萬里至，旌旆上江飛。日向鄱陽近，應看吳岫微。暮帆何處落，潮水背人歸。風土無勞問，南枝黃葉稀。
送處士歸州，因寄林山人:陵陽不可見，獨往復如何。舊邑雲山裡，扁舟來去過。鳥聲春谷靜，草色太湖多。儻宿荊溪夜，相思漁者歌。
移使鄂州，次峴陽館懷舊居:多慚恩未報，敢問路何長。萬里通秋雁，千峰共夕陽。舊游成遠道，此去更違鄉。草露深山裡，朝朝落客裳。
送齊郎中赴海州:華省占星動，孤城望日遙。直廬收舊草，行縣及新苗。滄海天連水，青山暮與朝。閭閻幾家散，應待下車招。
重陽日鄂城樓送屈突司直:登高復送遠，惆悵洞庭秋。風景同前古，雲山滿上游。蒼蒼來暮雨，淼淼逐寒流。今日關中事，蕭何共爾憂。
更被奏留淮南，送從弟罷使江東:又作淮南客，還悲木葉聲。寒潮落瓜步，秋色上蕪城。王事何時盡，滄洲羡爾行。青山將綠水，惆悵不勝情。
經漂母墓:昔賢懷一飯，茲事已千秋。古墓樵人識，前朝楚水流。渚蘋行客薦，山木杜鵑愁。春草茫茫綠，王孫舊此游。
送李端公赴東都:軒轅徵戰後，江海別離長。遠客歸何處，平蕪滿故鄉。夕陽帆杳杳，舊里樹蒼蒼。惆悵蓬山下，瓊枝不可忘。
送王員外歸朝:往來無盡目，離別要逢春。海內罹多事，天涯見近臣。芳時萬里客，鄉路獨歸人。魏闕心常在，隨君亦向秦。
送蔣侍御入秦:朝見及芳菲，恩榮出紫微。晚光臨仗奏，春色共西歸。楚客移家老，秦人訪舊稀。因君鄉里去，為掃故園扉。
洞庭驛逢郴州使還，寄李湯司馬:洞庭秋水闊，南望過衡峰。遠客瀟湘里，歸人何處逢。孤雲飛不定，落葉去無蹤。莫使滄浪叟，長歌笑爾容。
送舍弟之鄱陽居:鄱陽寄家處，自別掩柴扉。故裡人何在，滄波孤客稀。湖山春草遍，雲木夕陽微。南去逢回雁，應憐相背飛。
送裴二十端公使嶺南:蒼梧萬里路，空見白雲來。遠國知何在，憐君去未回。桂林無葉落，梅嶺自花開。陸賈千年後，誰看朝漢台。
過桃花夫人廟即息夫人:寂寞應千歲，桃花想一枝。路人看古木，江月向空祠。雲雨飛何處，山川是舊時。獨憐春草色，猶似憶佳期。
鄂渚送池州程使君:蕭蕭五馬動，欲別謝臨川。落日蕪湖色，空山梅冶煙。江湖通廨舍，楚老拜戈船。風化東南滿，行舟來去傳。
送友人西上:羈心不自解，有別會沾衣。春草連天積，五陵遠客歸。十年經轉戰，幾處便芳菲。想見函關路，行人去亦稀。
送梁郎中赴吉州:遙想廬陵郡，還聽叔度歌。舊官移上象，新令布中和。看竹經霜少，聞猿帶雨多。但愁徵拜日，無奈借留何。
過湖南羊處士別業:杜門成白首，湖上寄生涯。秋草蕪三徑，寒塘獨一家。鳥歸村落盡，水向縣城斜。自有東籬菊，年年解作花。
送河南元判官赴河南勾當苗稅充百官俸錢:春草長河曲，離心共渺然。方收漢家俸，獨向汶陽田。鳥雀空城在，榛蕪舊路遷。山東徵戰苦，幾處有人煙。
夏中崔中丞宅見海紅搖落一花獨開:何事一花殘，閑庭百草闌。綠滋經雨發，紅艷隔林看。竟日餘香在，過時獨秀難。共憐芳意晚，秋露未須團。
使還至菱陂驛渡浉水作:清川已再涉，疲馬共西還。何事行人倦，終年流水閑。孤煙飛廣澤，一鳥向空山。愁入雲峰里，蒼蒼閉古關。
送齊郎中典括州:星象移何處，旌麾獨向東。勸耕滄海畔，聽訟白雲中。樹色雙溪合，猿聲萬嶺同。石門康樂住，幾里枉帆通。
過隱空和尚故居:自從飛錫去，人到沃洲稀。林下期何在，山中春獨歸。踏花尋舊徑，映竹掩空扉。寥落東峰上，猶堪靜者依。
過蕭尚書故居見李花，感而成詠:手植已芳菲，心傷故徑微。往年啼鳥至，今日主人非。滿地誰當掃，隨風豈復歸。空憐舊陰在，門客共沾衣。
送袁處士:閑田北川下，靜者去躬耕。萬里空江菼，孤舟過郢城。種荷依野水，移柳待山鶯。出處安能問，浮雲豈有情。
酬李侍御登岳陽見寄:想見孤舟去，無由此路尋。暮帆遙在眼，春色獨何心。綠水瀟湘闊，青山鄠杜深。誰當北風至，為爾一開襟。
喜晴:曉日西風轉，秋天萬里明。湖天一種色，林鳥百般聲。霽景浮雲滿，游絲映水輕。今朝江上客，凡慰幾人情。
夏口送徐郎中歸朝:星象南宮遠，風流上客稀。九重思曉奏，萬里見春歸。棹發空江響，城孤落日暉。離心與楊柳，臨水更依依。
鄂渚聽杜別駕彈胡琴:文姬留此曲，千載一知音。不解胡人語，空留楚客心。聲隨邊草動，意入隴雲深。何事長江上，蕭蕭出塞吟。
過鸚鵡洲王處士別業:白首此為漁，青山對結廬。問人尋野筍，留客饋家蔬。古柳依沙發，春苗帶雨鋤。共憐芳杜色，終日伴閑居。
寄萬州崔使君令欽:時艱方用武，儒者任浮沈。搖落秋江暮，憐君巴峽深。丘門多白首，蜀郡滿青襟。自解書生詠，愁猿莫夜吟。
送馬秀才移家京洛便赴舉:自從為楚客，不復掃荊扉。劍共丹誠在，書隨白發歸。舊游經亂靜，後進識君稀。空把相如賦，何人薦禮闈。
送南特進赴歸行營:聞道軍書至，揚鞭不問家。虜雲連白草，漢月到黃沙。汗馬河源飲，燒羌隴坻遮。翩翩新結束，去逐李輕車。
送道標上人歸南嶽:悠然倚孤棹，卻憶卧中林。江草將歸遠，湘山獨往深。白雲留不住，淥水去無心。衡岳千峰亂，禪房何處尋。
送梁侍御巡永州:蕭蕭江雨暮，客散野亭空。憂國天涯去，思鄉歲暮同。到時猿未斷，回處水應窮。莫望零陵路，千峰萬木中。
歲夜喜魏萬成、郭夏雪中相尋:新年欲變柳，舊客共沾衣。歲夜猶難盡，鄉春又獨歸。寒燈映虛牖，暮雪掩閑扉。且莫乘船去，平生相訪稀。
送蔡侍御赴上都:遲遲立駟馬，久客戀瀟湘。明日誰同路，新年獨到鄉。孤煙向驛遠，積雪去關長。秦地看春色，南枝不可忘。
晦日陪辛大夫宴南亭:月晦逢休浣，年光逐宴移。早鶯留客醉，春日為人遲。蓂草全無葉，梅花遍壓枝。政閑風景好，莫比峴山時。
送獨孤判官赴嶺:伏波初樹羽，待爾靜川鱗。嶺海看飛鳥，天涯問遠人。蒼梧雲里夕，青草嶂中春。遙想文身國，迎舟拜使臣。
長沙館中與郭夏對雨:長沙積雨晦，深巷絕人幽。潤上春衣冷，聲連暮角愁。雲橫全楚地，樹暗古湘洲。杳藹江天外，空堂生百憂。
陪辛大夫西亭宴觀妓:歌舞憐遲日，旄麾映早春。鶯窺隴西將，花對洛陽人。醉罷知何事，恩深忘此身。任他行雨去，歸路裛香塵。
題魏萬成江亭:蕭條方歲晏，牢落對空洲。才出時人右，家貧湘水頭。蒼山隱暮雪，白鳥沒寒流。不是蓮花府，冥冥不可求。
春過裴虯郊園時裴不在，因以寄之:郊原春欲暮，桃杏落紛紛。何處隨芳草，留家寄白雲。聽鶯情念友，看竹恨無君。長嘯高臺上，南風冀爾聞。
送韋贊善使嶺南:欲逐樓船將，方安卉服夷。炎洲經瘴遠，春水上瀧遲。歲貢隨重譯，年芳遍四時。番禺靜無事，空詠飲泉詩。
送喬判官赴福州:揚帆向何處，插羽逐徵東。夷落人煙迥，王程鳥路通。江流回澗底，山色聚閩中。君去凋殘後，應憐百越空。
送李補闕之上都:獨歸西掖去，難接後塵游。嚮日三千里，朝天十二樓。路看新柳夕，家對舊山秋。惆悵離心遠，滄江空自流。
送袁明府之任:既有親人術，還逢試吏年。蓬蒿千里閉，村樹幾家全。雪覆淮南道，春生潁谷煙。何時當蒞政，相府待聞天。
海鹽官舍早春:小邑滄洲吏，新年白首翁。一官如遠客，萬事極飄蓬。柳色孤城裡，鶯聲細雨中。羈心早已亂，何事更春風。
南湖送徐二十七西上:家在橫塘曲，那能萬里違。門臨秋水掩，帆帶夕陽飛。傲俗宜紗帽，乾時倚布衣。獨將湖上月，相逐去還歸。
曲阿對月別岑況、徐說:金陵已蕪沒，函谷復煙塵。猶見南朝月，還隨上國人。白雲心自遠，滄海意相親。何事須成別，汀洲欲暮春。
送李侍御貶鄱陽:回車仍昨日，謫去已秋風。乾越知何處，雲山只向東。暮天江色里，田鶴稻花中。卻見鄱陽吏，猶應舊馬驄。
送路少府使東京便應制舉:故人西奉使，胡騎正紛紛。舊國無來信，春江獨送君。五言凌白雪，六翮向青雲。誰念滄洲吏，忘機鷗鳥群。
松江獨宿:洞庭初下葉，孤客不勝愁。明月天涯夜，青山江上秋。一官成白首，萬里寄滄洲。久被浮名系，能無愧海鷗。
尋白石山真禪師舊草堂:惆悵雲山暮，閑門獨不開。何時飛杖錫，終日閉蒼苔。隔嶺春猶在，無人燕亦來。誰堪暝投處，空復一猿哀。
送行軍張司馬罷使回:時危身赴敵，事往任浮沈。末路三江去，當時百戰心。春風吳苑綠，古木剡山深。千里滄波上，孤舟不可尋。
喜李翰自越至:南浮滄海上，萬里到吳台。久別長相憶，孤舟何處來。春風催客醉，江月向人開。羡爾無羈束，沙鷗獨不猜。
罪所留系寄張十四:不見君來久，冤深意未傳。冶長空得罪，夷甫豈言錢。直道天何在，愁容鏡亦憐。因書欲自訴，無淚可潸然。
送勤照和尚往睢陽赴太守請:燃燈傳七祖，杖錫為諸侯。來去雲無意，東西水自流。青山春滿目，白日夜隨舟。知到梁園下，蒼生賴此游。
長門怨:何事長門閉，珠簾只自垂。月移深殿早，春向後宮遲。蕙草生閑地，梨花發舊枝。芳菲自恩幸，看著被風吹。
過橫山顧山人草堂:只見山相掩，誰言路尚通。人來千嶂外，犬吠百花中。細草香飄雨，垂楊閑卧風。卻尋樵徑去，惆悵綠溪東。
送李校書適越謁杜中丞:江風處處盡，旦暮水空波。搖落行人去，雲山向越多。陳蕃懸榻待，謝客枉帆過。相見耶溪路，逶迤入薜蘿。
秋夜雨中，諸公過靈光寺所居:晤語青蓮舍，重門閉夕陰。向人寒燭靜，帶雨夜鐘沈。流水從他事，孤雲任此心。不能捐鬥粟，終日愧瑤琴。
西庭夜燕，喜評事兄拜會:猶是南州吏，江城又一春。隔簾湖上月，對酒眼中人。棘寺初銜命，梅仙已誤身。無心羡榮祿，唯待卻垂綸。
尋南溪常山道人隱居:一路經行處，莓苔見履痕。白雲依靜渚，春草閉閑門。過雨看松色，隨山到水源。溪花與禪意，相對亦忘言。
揚州雨中張十宅觀妓一作張謂詩:夜色帶春煙，燈花拂更燃。殘妝添石黛，艷舞落金鈿。掩笑頻欹扇，迎歌乍動弦。不知巫峽雨，何事海西邊。
赴宣州使院，夜宴寂上人房，留辭前蘇州韋使君:白雲乖始願，滄海有微波。戀舊爭趨府，臨危欲負戈。春歸花殿暗，秋傍竹房多。耐可機心息，其如羽檄何。
送薛承矩秩滿北游:匹馬向何處，北游殊未還。寒雲帶飛雪，日暮雁門關。一路傍汾水，數州看晉山。知君喜初服，只愛此身閑。
餞別王十一南游:望君煙水闊，揮手淚沾巾。飛鳥沒何處，青山空向人。長江一帆遠，落日五湖春。誰見汀洲上，相思愁白蘋。
送嚴維尉諸暨嚴即越州人:愛爾文章遠，還家印綬榮。退公兼色養，臨下帶鄉情。喬木映官舍，春山宜縣城。應憐釣台石，閑卻為浮名。
送李七之笮水謁張相公:惆悵青春晚，殷勤濁酒壚。後時長劍澀，斜日片帆孤。東閣邀才子，南昌老腐儒。梁園舊相識，誰憶卧江湖。
送崔處士先適越:山陰好雲物，此去又春風。越鳥聞花里，曹娥想鏡中。小江潮易滿，萬井水皆通。徒羡扁舟客，微官事不同。
奉陪使君西庭送淮西魏判官得山字:羽檄催歸恨，春風醉別顏。能邀五馬送，自逐一星還。破竹從軍樂，看花聽訟閑。遙知用兵處，多在八公山。
獄中見壁畫佛:不謂銜冤處，而能窺大悲。獨棲叢棘下，還見雨花時。地狹青蓮小，城高白日遲。幸親方便力，猶畏毒龍欺。
送許拾遺還京:萬里辭三殿，金陵到舊居。文星出西掖，卿月在南徐。故里驚朝服，高堂捧詔書。暫容乘駟馬，誰許戀鱸魚。
送張七判官還京覲省:春蘭方可採，此去葉初齊。函谷鶯聲里，秦山馬首西。庭闈新柏署，門館舊桃蹊。春色長安道，相隨入禁閨。
送孫瑩京監擢第歸蜀覲省:適賀一枝新，旋驚萬里分。禮闈稱獨步，太學許能文。徵馬望春草，行人看暮雲。遙知倚門處，江樹正氛氳。
送史九赴任寧陵，兼呈單父史八時監察五兄初入台:趨府弟聯兄，看君此去榮。春隨千里道，河帶萬家城。繡服棠花映，青袍草色迎。梁園修竹在，持贈結交情。
卧病喜田九見寄:卧來能幾日，春事已依然。不解謝公意，翻令靜者便。庭陰殘舊雪，柳色帶新年。寂寞深村裡，唯君相訪偏。
重過宣峰寺山房，寄靈一上人:西陵潮信滿，島嶼入中流。越客依風水，相思南渡頭。寒光生極浦，暮雪映滄洲。何事揚帆去，空驚海上鷗。
雲門寺訪靈一上人:所思勞日夕，惆悵去西東。禪客知何在，春山到處同。獨行殘雪裡，相見白雲中。請近東林寺，窮年事遠公。
送陸羽之茅山，寄李延陵:延陵衰草遍，有路問茅山。雞犬驅將去，煙霞擬不還。新家彭澤縣，舊國穆陵關。處處逃名姓，無名亦是閑。
寄靈一上人初還雲門一作皇甫曾詩:寒霜白雲里，法侶自相攜。竹徑通城下，松風隔水西。方同沃洲去，不作武陵迷。仿佛知心處，高峰是會稽。
寄靈一上人一作皇甫冉詩，一作郎士元詩:高僧本姓竺，開士舊名林。一去春山裡，千峰不可尋。新年芳草遍，終日白雲深。欲徇微官去，懸知訝此心。
送韓司直:游吳還入越，來往任風波。復送王孫去，其如春草何。岸明殘雪在，潮滿夕陽多。季子楊柳廟，停舟試一過。
酬李郎中夜登蘇州城樓見寄:辛勤萬里道，蕭索九秋殘。日照閩中夜，天凝海上寒。客程無地遠，主意在人安。遙寄登樓作，空知行路難。
送人游越一作郎士元詩:未習風波事，初為吳越游。露沾湖色曉，月照海門秋。梅市門何在，蘭亭水尚流。西陵待潮處，落日滿扁舟。
贈普門上人:支公身欲老，長在沃洲多。惠力堪傳教，禪心久伏魔。山雲隨坐夏，江草伴頭陀。借問回心後，賢愚去幾何。
送康判官往新安一作皇甫冉詩:不向新安去，那知江路長。猿聲近廬霍，水色勝瀟湘。驛路收殘雨，漁家帶夕陽。何須愁旅泊，使者有輝光。
送顧長:由來山水客，復道向新安。半是乘槎便，全非行路難。晨裝林月在，野飯浦沙寒。嚴子千年後，何人釣舊灘。
九日登李明府北樓:九日登高望，蒼蒼遠樹低。人煙湖草里，山翠縣樓西。霜降鴻聲切，秋深客思迷。無勞白衣酒，陶令自相攜。
同諸公登樓:秋草行將暮，登樓客思驚。千家同霽色，一雁報寒聲。北望無鄉信，東游滯客行。今君佩銅墨，還有越鄉情。
送友人南游:不愁尋水遠，自愛逐連山。雖在春風里，猶從芳草間。去程何用計，勝事且相關。旅逸同群鳥，悠悠往復還。
送裴二十一:多病長無事，開筵暫送君。正愁帆帶雨，莫望水連雲。客思閑偏極，川程遠更分。不須論早晚，惆悵又離群。
送張判官罷使東歸:白首辭知己，滄洲憶舊居。落潮回野艇，積雪卧官廬。範叔寒猶在，周王歲欲除。春山數畝地，歸去帶經鉏。
早春:微雨夜來歇，江南春色回。本驚時不住，還恐老相催。人好千場醉，花無百日開。豈堪滄海畔，為客十年來。
送青苗鄭判官歸江西:三苗餘古地，五稼滿秋田。來問周公稅，歸輸漢俸錢。江城寒背日，湓水暮連天。南楚凋殘後，疲民賴爾憐。
過包尊師山院:賣藥曾相識，吹簫此復聞。杏花誰是主，桂樹獨留君。漱玉臨丹井，圍棋訪白雲。道經今為寫，不慮惜鵝群。
故女道士婉儀太原郭氏輓歌詞:作範宮闈睦，歸真道藝超。馭風仙路遠，背日帝宮遙。鸞殿空留處，霓裳已罷朝。淮王哀不盡，松柏但蕭蕭。宮禁恩長隔，神仙道已分。人間驚早露，天上失朝雲。逝水年無限，佳城日易曛。簫聲將薤曲，哀斷不堪聞。
少年行:射飛誇侍獵，行樂愛聯鑣。薦枕青蛾艷，鳴鞭白馬驕。曲房珠翠合，深巷管弦調。日晚春風里，衣香滿路飄。
歸弋陽山居，留別盧、邵二侍御:渺渺歸何處，沿流附客船。久依鄱水住，頻稅越人田。偶俗機偏少，安閑性所便。只應君少慣，又欲寄林泉。
赴江西，湖上贈皇甫曾之宣州:莫恨扁舟去，川途我更遙。東西潮渺渺，離別雨蕭蕭。流水通春谷，青山過板橋。天涯有來客，遲爾訪漁樵。
湘中紀行十首。湘妃廟:荒祠古木暗，寂寂此江濆。未作湘南雨，知為何處雲。苔痕斷珠履，草色帶羅裙。莫唱迎仙曲，空山不可聞。
湘中紀行十首。斑竹岩:蒼梧在何處，斑竹自成林。點點留殘淚，枝枝寄此心。寒山響易滿，秋水影偏深。欲覓樵人路，蒙籠不可尋。
湘中紀行十首。洞山陽一作洞陽山:舊日仙成處，荒林客到稀。白雲將犬去，芳草任人歸。空谷無行徑，深山少落暉。桃園幾家住，誰為掃荊扉。
湘中紀行十首。雲母溪:雲母映溪水，溪流知幾春。深藏武陵客，時過洞庭人。白發慚皎鏡，清光媚奫淪。寥寥古松下，歲晚掛頭巾。
湘中紀行十首。赤沙湖:茫茫葭菼外，一望一沾衣。秋水連天闊，涔陽何處歸。沙鷗積暮雪，川日動寒暉。楚客來相問，孤舟泊釣磯。
湘中紀行十首。秋雲嶺:山色無定姿，如煙復如黛。孤峰夕陽後，翠嶺秋天外。雲起遙蔽虧，江回頻向背。不知今遠近，到處猶相對。
湘中紀行十首。花石潭:江楓日搖落，轉愛寒潭靜。水色淡如空，山光復相映。人閑流更慢，魚戲波難定。楚客往來多，偏知白鷗性。
湘中紀行十首。石圍峰一作石菌山:前山帶秋色，獨往秋江晚。疊嶂入雲多，孤峰去人遠。夤緣不可到，蒼翠空在眼。渡口問漁家，桃源路深淺。
湘中紀行十首。浮石瀨:秋月照瀟湘，月明聞蕩槳。石橫晚瀨急，水落寒沙廣。眾嶺猿嘯重，空江人語響。清暉朝復暮，如待扁舟賞。
湘中紀行十首。橫龍渡:空傳古岸下，曾見蛟龍去。秋水晚沈沈，猶疑在深處。亂聲沙上石，倒影雲中樹。獨見一扁舟，樵人往來渡。
雜詠八首上禮部李侍郎。幽琴:月色滿軒白，琴聲宜夜闌。飀飀青絲上，靜聽松風寒。古調雖自愛，今人多不彈。向君投此曲，所貴知音難。
雜詠八首上禮部李侍郎。晚桃:四月深澗底，桃花方欲然。寧知地勢下，遂使春風偏。此意頗堪惜，無言誰為傳。過時君未賞，空媚幽林前。
雜詠八首上禮部李侍郎。疲馬:玄黃一疲馬，筋力盡胡塵。驤首北風夕，徘徊鳴向人。誰憐棄置久，卻與駑駘親。猶戀長城外，青青寒草春。
雜詠八首上禮部李侍郎。春鏡:寶鏡凌曙開，含虛凈如水。獨懸秦臺上，萬象清光里。豈慮高鑒偏，但防流塵委。不知娉婷色，回照今何似。
雜詠八首上禮部李侍郎。古劍:龍泉閑古匣，苔蘚淪此地。何意久藏鋒，翻令世人棄。鐵衣今正澀，寶刃猶可試。倘遇拂拭恩，應知剸犀利。
雜詠八首上禮部李侍郎。舊井:舊井依舊城，寒水深洞徹。下看百餘尺，一鏡光不滅。素綆久未垂，清涼尚含潔。豈能無汲引，長訝君恩絕。
雜詠八首上禮部李侍郎。白鷺:亭亭常獨立，川上時延頸。秋水寒白毛，夕陽弔孤影。幽姿閑自媚，逸翮思一騁。如有長風吹，青雲在俄頃。
雜詠八首上禮部李侍郎。寒釭:向夕燈稍進，空堂彌寂寞。光寒對愁人，時復一花落。但恐明見累，何愁暗難托。戀君秋夜永，無使蘭膏薄。
寄李侍御:舊國人未歸，芳洲草還碧。年年湖上亭，悵望江南客。驄馬入關西，白雲獨何適。相思煙水外，唯有心不隔。
晚泊湘江懷故人:天涯片雲去，遙指帝鄉憶。惆悵增暮情，瀟湘復秋色。扁舟宿何處，落日羡歸翼。萬里無故人，江鷗不相識。
過鄔三湖上書齋:何事東南客，忘機一釣竿。酒香開瓮老，湖色對門寒。向郭青山送，臨池白鳥看。見君能浪跡，予亦厭微官。
從軍六首:回看虜騎合，城下漢兵稀。白刃兩相向，黃雲愁不飛。手中無尺鐵，徒欲突重圍。目極雁門道，青青邊草春。一身事徵戰，匹馬同苦辛。末路成白首，功歸天下人。倚劍白日暮，望鄉登戍樓。北風吹羌笛，此夜關山愁。迴首不無意，滹河空自流。黃沙一萬里，白首無人憐。報國劍已折，歸鄉身幸全。單於古臺下，邊色寒蒼然。落日更蕭條，北風動枯草。將軍追虜騎，夜失陰山道。戰敗仍樹勛，韓彭但空老。草枯秋塞上，望見漁陽郭。胡馬嘶一聲，漢兵淚雙落。誰為吮瘡者，此事今人薄。
龍門八詠。闕口:秋山日搖落，秋水急波瀾。獨見魚龍氣，長令煙雨寒。誰窮造化力，空向兩崖看。
龍門八詠。水東渡:山葉傍崖赤，千峰秋色多。夜泉發清響，寒渚生微波。稍見沙上月，歸人爭渡河。
龍門八詠。福公塔:寂寞對伊水，經行長未還。東流自朝暮，千載空雲山。誰見白鷗鳥，無心洲渚間。
龍門八詠。遠公龕:松路向精舍，花龕歸老僧。閑雲隨錫杖，落日低金繩。入夜翠微里，千峰明一燈。
龍門八詠。石樓:隱隱見花閣，隔河映青林。水田秋雁下，山寺夜鐘深。寂寞群動息，風泉清道心。
龍門八詠。下山:誰識往來意，孤雲長自閑。風寒未渡水，日暮更看山。木落眾峰出，龍宮蒼翠間。
龍門八詠。水西渡:伊水搖鏡光，纖鱗如不隔。千龕道傍古，一鳥沙上白。何事還山雲，能留向城客。
龍門八詠。渡水:日暮下山來，千山暮鐘發。不知波上棹，還弄山中月。伊水連白雲，東南遠明滅。
月下聽砧:夜靜掩寒城，清砧發何處。聲聲搗秋月，腸斷盧龍戍。未得寄徵人，愁霜復愁露。
送丘為赴上都一作送皇甫曾:帝鄉何處是，歧路空垂泣。楚思愁暮多，川程帶潮急。潮歸人不歸，獨向空塘立。
題大理黃主簿湖上高齋:閉門湖水畔，自與白鷗親。竟日窗中岫，終年林下人。俗輕儒服弊，家厭法官貧。多雨茅檐夜，空洲草徑春。桃源君莫愛，且作漢朝臣。
平蕃曲三首:吹角報蕃營，回軍欲洗兵。已教青海外，自築漢家城。渺渺戍煙孤，茫茫塞草枯。隴頭那用閉，萬里不防胡。絕漠大軍還，平沙獨戍閑。空留一片石，萬古在燕山。
送鄭說之歙州謁薛侍郎:漂泊來千里，謳謠滿百城。漢家尊太守，魯國重諸生。俗變人難理，江傳水至清。船經危石住，路入亂山行。老得滄州趣，春傷白首情。嘗聞馬南郡，門下有康成。
題獨孤使君湖上林亭:出樹倚朱闌，吹鐃引上官。老農持鍤拜，時稼捲簾看。水對登龍凈，山當建隼寒。夕陽湖草動，秋色渚田寬。渤海人無事，荊州客獨安。謝公何足比，來往石門難。
酬滁州李十六使君見贈:滿鏡悲華發，空山寄此身。白雲家自有，黃捲業長貧。懶任垂竿老，狂因釀黍春。桃花迷聖代，桂樹狎幽人。幢蓋方臨郡，柴荊忝作鄰。但愁千騎至，石路卻生塵。
送嚴維赴河南充嚴中丞幕府:久別耶溪客，來乘使者軒。用才榮入幕，扶病喜同樽。山屐留何處，江帆去獨翻。暮情辭鏡水，秋夢識雲門。蓮府開花萼，桃園寄子孫。何當舉嚴助，遍沐漢朝恩。
酬包諫議佶見寄之什:佐郡愧頑疏，殊方親里閭。家貧寒未度，身老歲將除。過雪山僧至，依陽野客舒。藥陳隨遠宦，梅發對幽居。落日棲鴞鳥，行人遺鯉魚。高文不可和，空愧學相如。
棲霞寺東峰尋南齊明徵君故居:山人今不見，山鳥自相從。長嘯辭明主，終身卧此峰。泉源通石徑，澗戶掩塵容。古墓依寒草，前朝寄老松。片雲生斷壁，萬壑遍疏鐘。惆悵空歸去，猶疑林下逢。
奉和趙給事使君，留贈李婺州舍人兼謝舍人別駕之什:便道訪情親，東方千騎塵。禁深分直夜，地遠獨行春。絳闕辭明主，滄洲識近臣。雲山隨候吏，雞犬逐歸人。庭顧婆娑老，邦傳蔽芾新。玄暉翻佐理，聞到郡齋頻。
行營酬呂侍御時尚書問罪襄陽軍次漢東境上…詩以見諭:不敢淮南卧，來趨漢將營。受辭瞻左鉞，扶疾往前旌。井稅鶉衣樂，壺漿鶴發迎。水歸餘斷岸，烽至掩孤城。晚日歸千騎，秋風合五兵。孔璋才素健，早晚檄書成。
登遷仁樓，酬子婿李穆:臨風敞麗譙，落日聽吹鐃。歸路空迴首，新章已在腰。非才受官謗，無政作人謠。儉歲安三戶，餘年寄六條。春蕪生楚國，古樹過隋朝。賴有東床客，池塘免寂寥。
別李氏女子:念爾嫁猶近，稚年那別親。臨歧方教誨，所貴和六姻。俯首戴荊釵，欲拜凄且嚬。本來儒家子，莫恥梁鴻貧。漢川若可涉，水清石磷磷。天涯遠鄉婦，月下孤舟人。
長沙早春雪後臨湘水，呈同游諸子:汀洲暖漸淥，煙景淡相和。舉目方如此，歸心豈奈何。日華浮野雪，春色染湘波。北渚生芳草，東風變舊柯。江山古思遠，猿鳥暮情多。君問漁人意，滄浪自有歌。
自道林寺西入石路至麓山寺，過法崇禪師故居:山僧候谷口，石路拂莓苔。深入泉源去，遙從樹杪回。香隨青靄散，鐘過白雲來。野雪空齋掩，山風古殿開。桂寒知自發，松老問誰栽。惆悵湘江水，何人更渡杯。
和袁郎中破賊後軍行過剡中山水謹上太尉即李光弼:剡路除荊棘，王師罷鼓鼙。農歸滄海畔，圍解赤城西。赦罪春陽發，收兵太白低。遠峰來馬首，橫笛入猿啼。蘭渚催新幄，桃源識故蹊。已聞開閣待，誰許卧東溪。
送鄭十二還廬山別業:潯陽數畝宅，歸卧掩柴關。谷口何人待，門前秋草閑。忘機賣藥罷，無語杖藜還。舊筍成寒竹，空齋向暮山。水流經舍下，雲去到人間。桂樹花應發，因行寄一攀。
至饒州尋陶十七不在寄贈:謫宦投東道，逢君已北轅。孤蓬向何處，五柳不開門。去國空迴首，懷賢欲訴冤。梅枝橫嶺嶠，竹路過湘源。月下高秋雁，天南獨夜猿。離心與流水，萬里共朝昏。
奉陪鄭中丞自宣州解印，與諸侄宴餘乾後溪:跡遠親魚鳥，功成厭鼓鼙。林中阮生集，池上謝公題。戶牖垂藤合，藩籬插槿齊。夕陽山向背，春草水東西。度雨諸峰出，看花幾路迷。何勞問秦漢，更入武陵溪。
同諸公袁郎中宴筵喜加章服:手詔來筵上，腰金向粉闈。勛名傳舊閣，蹈舞著新衣。白社同游在，滄洲此會稀。寒笳發後殿，秋草送西歸。世難常摧敵，時閑已息機。魯連功可讓，千載一相揮。
毗陵送鄒結先赴河南充判官:王事相逢少，雲山奈別何。芳年臨水怨，瓜步上潮過。客路方經楚，鄉心共渡河。凋殘春草在，離亂故城多。罷戰逢時泰，輕徭佇俗和。東西此分手，惆悵恨煙波。
送徐大夫赴廣州:上將壇場拜，南荒羽檄招。遠人來百越，元老事三朝。霧繞龍山暗，山連象郡遙。路分江淼淼，軍動馬蕭蕭。畫角知秋氣，樓船逐暮潮。當令輸貢賦，不使外夷驕。
九日題蔡國公主樓:主第人何在，重陽客暫尋。水餘龍鏡色，雲罷鳳簫音。暗牖藏昏曉，蒼苔換古今。晴山捲幔出，秋草閉門深。籬菊仍新吐，庭槐尚舊陰。年年畫梁燕，來去豈無心。
送荀八過山陰舊縣，兼寄剡中諸官:訪舊山陰縣，扁舟到海涯。故林嗟滿歲，春草憶佳期。晚景千峰亂，晴江一鳥遲。桂香留客處，楓暗泊舟時。舊石曹娥篆，空山夏禹祠。剡溪多隱吏，君去道相思。
奉餞元侍郎加豫章採訪兼賜章服時初停節度:任重兼烏府，時平偃豹韜。澄清湘水變，分別楚山高。花對彤襜發，霜和白雪操。黃金裝舊馬，青草換新袍。嶺暗猿啼月，江寒鷺映濤。豫章生宇下，無使翳蓬蒿。
奉餞郎中四兄罷餘杭太守承恩加侍御史…赴汝南行營:星使三江上，天波萬里通。權分金節重，恩借鐵冠雄。梅吹前軍發，棠陰舊府空。殘春錦障外，初日羽旗東。岸柳遮浮鷁，江花隔避驄。離心在何處，芳草滿吳宮。
送賈侍御克復後入京:對酒心不樂，見君動行舟。回看暮帆隱，獨向空江愁。晴雲淡初夜，春塘深慢流。溫顏風霜霽，喜氣煙塵收。馳馹數千里，朝天十二樓。因之報親愛，白發生滄洲。
會稽王處士草堂壁畫衡霍諸山:粉壁衡霍近，群峰如可攀。能令堂上客，見盡湖南山。青翠數千仞，飛來方丈間。歸雲無處滅，去鳥何時還。勝事日相對，主人常獨閑。稍看林壑晚，佳氣生重關。
惠福寺與陳留諸官茶會得西字:到此機事遣，自嫌塵網迷。因知萬法幻，盡與浮雲齊。疏竹映高枕，空花隨杖藜。香飄諸天外，日隱雙林西。傲吏方見狎，真僧幸相攜。能令歸客意，不復還東溪。
金陵西泊舟臨江樓:蕭條金陵郭，舊是帝王州。日暮望鄉處，雲邊江樹秋。楚雲不可托，楚水只堪愁。行客千萬里，滄波朝暮流。迢迢洛陽夢，獨卧清川樓。異鄉共如此，孤帆難久游。
題靈祐上人法華院木蘭花其樹嶺南，移植此地:庭種南中樹，年華幾度新。已依初地長，獨發舊園春。映日成華蓋，搖風散錦茵。色空榮落處，香醉往來人。菡萏千燈遍，芳菲一雨均。高柯倘為楫，渡海有良因。
宿嚴維宅送包佶一作皇甫冉詩:江湖同避地，分首自依依。盡室今為客，驚秋空念歸。歲儲無別墅，寒服羡鄰機。草色村橋晚，蟬聲江樹稀。夜深宜共醉，時難忍相違。何事隨陽雁，汀洲忽背飛。
送從弟貶袁州一作皇甫冉詩，題作送從弟豫貶遠州:何事成遷客，思歸不見鄉。游吳經萬里，弔屈向三湘。水與荊巫接，山通鄢郢長。名羞黃綬系，身是白眉郎。獨結南枝恨，應思北雁行。憂來沽楚酒，老鬢莫凝霜。
無錫東郭送友人游越:客路風霜曉，郊原春興餘。平蕪不可望，游子去何如。煙水乘湖闊，雲山適越初。舊都懷作賦，古穴覓藏書。碑缺曹娥宅，林荒逸少居。江湖無限意，非獨為樵漁。
送邵州判官往南一作皇甫冉詩:看君發原隰，駟牡志皇皇。始罷滄江令，還隨粉署郎。海沂軍未息，河兗歲仍荒。徵稅人全少，榛蕪虜近亡。新知行宋遠，相望隔淮長。早晚裁書寄，銀鉤佇八行。
出豐縣界寄韓明府:迴首古原上，未能辭舊鄉。西風收暮雨，隱隱分芒碭。賢友此為邑，令名滿徐方。音容想在眼，暫若升琴堂。疲馬顧春草，行人看夕陽。自非傳尺素，誰為論中腸。
別陳留諸官:戀此東道主，能令西上遲。徘徊暮郊別，惆悵秋風時。上國邈千里，夷門難再期。行人望落日，歸馬嘶空陂。不愧寶刀贈，維懷瓊樹枝。音塵倘未接，夢寐徒相思。
觀李湊所畫美人障子:愛爾含天姿，丹青有殊智。無間已得象，象外更生意。西子不可見，千載無重還。空令浣沙態，猶在含毫間。一笑豈易得，雙蛾如有情。窗風不舉袖，但覺羅衣輕。華堂翠幕春風來，內閣金屏曙色開。此中一見亂人目，只疑行到雲陽台。
送史判官奏事之靈武，兼寄巴西親故:中州日紛梗，天地何時泰。獨有西歸心，遙懸夕陽外。故人奉章奏，此去論利害。陽雁南渡江，徵驂去相背。因君欲寄遠，何處問親愛。空使滄洲人，相思減衣帶。
自鄱陽還，道中寄褚徵君:南風日夜起，萬里孤帆漾。元氣連洞庭，夕陽落波上。故人煙水隔，復此遙相望。江信久寂寥，楚雲獨惆悵。愛君清川口，弄月時棹唱。白首無子孫，一生自疏曠。
石梁湖有寄一作懷陸兼:故人千里道，滄波一年別。夜上明月樓，相思楚天闊。瀟瀟清秋暮，裊裊涼風發。湖色淡不流，沙鷗遠還滅。煙波日已遠，音問日已絕。歲晏空含情，江皋綠芳歇。
送沈少府之任淮南:惜君滯南楚，枳棘徒棲鳳。獨與千里帆，春風遠相送。此行山水好，時物亦應眾。一鳥飛長淮，百花滿雲夢。相期丹霄路，遙聽清風頌。勿為州縣卑，時來自為用。
嚴子瀨東送馬處直歸蘇:望君舟已遠，落日潮未退。目送滄海帆，人行白雲外。江中遠迴首，波上生微靄。秋色姑蘇台，寒流子陵瀨。相送苦易散，動別知難會。從此日相思，空令減衣帶。
宿懷仁縣南湖，寄東海荀處士:向夕斂微雨，晴開湖上天。離人正惆悵，新月愁嬋娟。佇立白沙曲，相思滄海邊。浮雲自來去，此意誰能傳。一水不相見，千峰隨客船。寒塘起孤雁，夜色分鹽田。時復一延首，憶君如眼前。
初至洞庭，懷灞陵別業:長安邈千里，日夕懷雙闕。已是洞庭人，猶看灞陵月。誰堪去鄉意，親戚想天末。昨夜夢中歸，煙波覺來闊。江皋見芳草，孤客心欲絕。豈訝青春來，但傷經時別。長天不可望，鳥與浮雲沒。
題蕭郎中開元寺新構幽寂亭:康樂愛山水，賞心千載同。結茅依翠微，伐木開蒙籠。孤峰倚青霄，一徑去不窮。候客石苔上，禮僧雲樹中。曠然見滄洲，自遠來清風。五馬留谷口，雙旌薄煙虹。沉沉眾香積，眇眇諸天空。獨往應未遂，蒼生思謝公。
同薑濬題裴式微餘乾東齋:世事終成夢，生涯欲半過。白雲心已矣，滄海意如何。藜杖全吾道，榴花養太和。春風騎馬醉，江月釣魚歌。散帙看蟲蠹，開門見雀羅。遠山終日在，芳草傍人多。吏體莊生傲，方言楚俗訛。屈平君莫弔，腸斷洞庭波。
贈元容州:擁旌臨合浦，上印卧長沙。海徼長無戍，湘山獨種畬。政傳通歲貢，才惜過年華。萬里依孤劍，千峰寄一家。累徵期旦暮，未起戀煙霞。避世歌芝草，休官醉菊花。舊游如夢里，此別是天涯。何事滄波上，漂漂逐海槎。
夏口送長寧楊明府歸荊南，因寄幕府諸公:關西楊太尉，千載德猶聞。白日俱終老，清風獨至君。身承遠祖遺，才出眾人群。舉世貪荊玉，全家戀楚雲。向煙帆杳杳，臨水葉紛紛。草覆昭丘綠，江從夏口分。高名光盛府，異姓寵殊勛。百越今無事，南徵欲罷軍。
奉和杜相公新移長興宅，呈元相公:間世生賢宰，同心奉至尊。功高開北第，機靜灌中園。入並蟬冠影，歸分騎士喧。窗聞漢宮漏，家識杜陵源。獻替常焚藁，優閑獨對萱。花香逐荀令，草色對王孫。有地先開閣，何人不掃門。江湖難自退，明主托元元。
湖南使還，留辭辛大夫:王師勞近甸，兵食仰諸侯。天子無南顧，元勛在上游。大才生間氣，盛業拯橫流。風景隨搖筆，山川入運籌。羽觴交餞席，旄節對歸舟。鶯識春深恨，猿知日去愁。別離花寂寂，南北水悠悠。唯有家兼國，終身共所憂。
泛曲阿後湖，簡同游諸公:元氣浮積水，沉沉深不流。春風萬頃綠，映帶至徐州。為客難適意，逢君方暫游。夤緣白蘋際，日暮滄浪舟。渡口微月進，林西殘雨收。水雲去仍濕，沙鶴鳴相留。且習子陵隱，能忘生事憂。此中深有意，非為釣魚鉤。
北游酬孟雲卿見寄:忽忽忘前事，事願能相乖。衣馬日羸弊，誰辨行與才。善道居貧賤，潔服蒙塵埃。行行無定止，懍坎難歸來。慈母憂疾疹，室家念棲萊。幸君夙姻親，深見中外懷。俟子惜時節，悵望臨高臺。
冬夜宿揚州開元寺烈公房，送李侍御之江東:遷客投百越，窮陰淮海凝。中原馳困獸，萬里棲飢鷹。寂寂連宇下，愛君心自弘。空堂來霜氣，永夜清明燈。發後望煙水，相思勞寢興。暮帆背楚郭，江色浮金陵。此去爾何恨，近名予未能。爐峰若便道，為訪東林僧。
南楚懷古:南國久蕪沒，我來空鬱陶。君看章華宮，處處生蓬蒿。但見陵與谷，豈知賢與豪。精魂托古木，寶劍捐江皋。倚棹下晴景，回舟隨晚濤。碧雲暮寥落，湖上秋天高。往事那堪問，此心徒自勞。獨餘湘水上，千載聞離騷。
上湖田館南樓憶朱宴:漂泊日復日，洞庭今更秋。白雲如有意，萬里望孤舟。何事愛成別，空令登此樓。天光映波動，月影隨江流。鶴唳靜寒渚，猿啼深夜洲。歸期誠已促，清景仍相留。頃者慕獨往，爾來悲遠游。風波自此去，桂水空離憂。
送姚八之句容舊任，便歸江南:故人還水國，春色動離憂。碧草千萬里，滄江朝暮流。桃花迷舊路，萍葉蕩歸舟。遠戍看京口，空城問石頭。折芳佳麗地，望月西南樓。猿鳥共孤嶼，煙波連數州。誰家過楚老，何處戀江鷗。尺素能相報，湖山若個憂。
睢陽贈李司倉:白露變時候，蛩聲暮啾啾。飄飄洛陽客，惆悵梁園秋。只為乏生計，爾來成遠游。一身不家食，萬事從人求。且喜接餘論，足堪資小留。寒城落日後，砧杵令人愁。歸路歲時盡，長河朝夕流。非君深意願，誰復能相憂。
杪秋洞庭中，懷亡道士謝太虛:漂泊日復日，洞庭今更秋。青楓亦何意，此夜催人愁。惆悵客中月，徘徊江上樓。心知楚天遠，目送滄波流。羽客久已歿，微言無處求。空餘白雲在，容與隨孤舟。千里杳難望，一身當獨游。故園復何許，江海徒遲留。
同郭參謀詠崔僕射淮南節度使廳前竹:昔種梁王苑，今移漢將壇。蒙籠低冕過，青翠捲簾看。得地移根遠，經霜抱節難。開花成鳳實，嫩筍長魚竿。藹藹軍容靜，蕭蕭郡宇寬。細音和角暮，疏影上門寒。湘浦何年變，山陽幾處殘。不知軒屏側，歲晚對袁安。
硤石遇雨，宴前主簿從兄子英宅:縣城蒼翠里，客路兩崖開。硤石雲漠漠，東風吹雨來。吾兄此為吏，薄宦知無媒。方寸抱秦鏡，聲名傳楚材。折腰五鬥間，黽勉隨塵埃。秩滿少餘俸，家貧仍散財。誰言次東道，暫預傾金罍。雖欲少留此，其如歸限催。
江中晚釣，寄荊南一二相識:楚郭微雨收，荊門遙在目。漾舟水雲里，日暮春江綠。霽華靜洲渚，暝色連松竹。月出波上時，人歸渡頭宿。一身已無累，萬事更何欲。漁父自夷猶，白鷗不羈束。既憐滄浪水，復愛滄浪曲。不見眼中人，相思心斷續。
九日岳陽待黃遂、張渙:別君頗已久，離念與時積。楚水空浮煙，江樓望歸客。徘徊正佇想，仿佛如暫覿。心目徒自親，風波尚相隔。青林泊舟處，猿鳥愁孤驛。遙見郭外山，蒼然雨中夕。季鷹久疏曠，叔度早疇昔。反棹來何遲，黃花候君摘。
題王少府堯山隱處，簡陸鄱陽:故人滄洲吏，深與世情薄。解印二十年，委身在丘壑。買田楚山下，妻子自耕鑿。群動心有營，孤雲本無著。因收溪上釣，遂接林中酌。對酒春日長，山村杏花落。陸生鄱陽令，獨步建谿作。早晚休此官，隨君永棲托。
晚次湖口有懷:靄然空水合，目極平江暮。南望天無涯，孤帆落何處。頃為衡湘客，頗見湖山趣。朝氣和楚雲，夕陽映江樹。帝鄉勞想望，萬里心來去。白發生扁舟，滄波滿歸路。秋風今已至，日夜雁南度。木葉辭洞庭，紛紛落無數。
陪元侍御游支硎山寺:支公去已久，寂寞龍華會。古木閉空山，蒼然暮相對。林巒非一狀，水石有餘態。密竹藏晦明，群峰爭向背。峰峰帶落日，步步入青靄。香氣空翠中，猿聲暮雲外。留連南臺客，想像西方內。因逐溪水還，觀心兩無礙。
桂陽西州晚泊古橋村住人:洛陽別離久，江上心可得。惆悵增暮情，瀟湘復秋色。故山隔何處，落日羡歸翼。滄海空自流，白鷗不相識。悲蛩滿荊渚，輟棹徒沾臆。行客念寒衣，主人愁夜織。帝鄉片雲去，遙寄千里憶。南路隨天長，徵帆杳無極。
夕次檐石湖，夢洛陽親故:天涯望不盡，日暮愁獨去。萬里雲海空，孤帆向何處。寄身煙波里，頗得湖山趣。江氣和楚雲，秋聲亂楓樹。如何異鄉縣，日復懷親故。遙與洛陽人，相逢夢中路。不堪明月里，更值清秋暮。倚棹對滄波，歸心共誰語。
按覆後歸睦州，贈苗侍御:地遠心難達，天高謗易成。羊腸留覆轍，虎口脫餘生。直氏偷金枉，於家決獄明。一言知己重，片議殺身輕。日下人誰憶，天涯客獨行。年光銷蹇步，秋氣入衰情。建德知何在，長江問去程。孤舟百口渡，萬里一猿聲。落日開鄉路，空山向郡城。豈令冤氣積，千古在長平。
奉寄婺州李使君舍人:建隼罷鳴珂，初傳來暮歌。漁樵識太古，草樹得陽和。東道諸生從，南依遠客過。天清婺女出，土厚絳人多。永日空相望，流年復幾何。崖開當夕照，葉去逐寒波。眼暗經難受，身閑劍懶磨。似鴞占賈誼，上馬試廉頗。窮分安藜藿，衰容勝薜蘿。只應隨越鳥，南翥托高柯。
哭魏兼遂:古今俱此去，修短竟誰分。樽酒空如在，弦琴肯重聞。一門同逝水，萬事共浮雲。舊館何人宅，空山遠客墳。艱危貧且共，少小秀而文。獨行依窮巷，全身出亂軍。歲時長寂寞，煙月自氛氳。壟樹隨人古，山門對日曛。泛舟悲向子，留劍贈徐君。來去雲陽路，傷心江水濆。
負謫後登乾越亭作:天南愁望絕，亭上柳條新。落日獨歸鳥，孤舟何處人。生涯投越徼，世業陷胡塵。杳杳鐘陵暮，悠悠鄱水春。秦台悲白首，楚澤怨青蘋。草色迷徵路，鶯聲傷逐臣。獨醒空取笑，直道不容身。得罪風霜苦，全生天地仁。青山數行淚，滄海一窮鱗。牢落機心盡，惟憐鷗鳥親。
留題李明府霅溪水堂:寥寥此堂上，幽意復誰論。落日無王事，青山在縣門。雲峰向高枕，漁釣入前軒。晚竹疏簾影，春苔雙履痕。荷香隨坐卧，湖色映晨昏。虛牖閑生白，鳴琴靜對言。暮禽飛上下，春水帶清渾。遠岸誰家柳，孤煙何處村。謫居投瘴癘，離思過湘沅。從此扁舟去，誰堪江浦猿。
入白沙渚，夤緣二十五里至石窟山下，懷天台陸山人:遠嶼靄將夕，玩幽行自遲。歸人不計日，流水閑相隨。輟棹古崖口，捫蘿春景遲。偶因回舟次，寧與前山期。對此瑤草色，懷君瓊樹枝。浮雲去寂寞，白鳥相因依。何事愛高隱，但令勞遠思。窮年卧海嶠，永望愁天涯。吾亦從此去，扁舟何所之。迢迢江上帆，千里東風吹。
禪智寺上方懷演和尚，寺即和尚所創:絕巘東林寺，高僧惠遠公。買園隋苑下，持缽楚城中。鬥極千燈近，煙波萬井通。遠山低月殿，寒木露花宮。紺宇焚香凈，滄洲擺霧空。雁來秋色里，曙起早潮東。飛錫今何在，蒼生待發蒙。白雲翻送客，庭樹自辭風。舍筏追開士，回舟狎釣翁。平生江海意，惟共白鷗同。
賈侍郎自會稽使回篇什盈捲兼蒙見寄一首…數事率成十韻:江上逢星使，南來自會稽。驚年一葉落，按俗五花嘶。上國悲蕪梗，中原動鼓鼙。報恩看鐵劍，銜命出金閨。風物催歸緒，雲峰發詠題。天長百越外，潮上小江西。鳥道通閩嶺，山光落剡溪。暮帆千里思，秋夜一猿啼。柏樹榮新壟，桃源憶故蹊。若能為休去，行復草萋萋。
秋日夏口涉漢陽，獻李相公:日望衡門處，心知漢水濆。偶乘青雀舫，還在白鷗群。間氣生靈秀，先朝翼戴勛。藏弓身已退，焚藁事難聞。舊業成青草，全家寄白雲。松蘿長稚子，風景逐新文。山帶寒城出，江依古岸分。楚歌悲遠客，羌笛怨孤軍。鼎罷調梅久，門看種藥勤。十年猶去國，黃葉又紛紛。
歸沛縣道中晚泊留侯城:訪古此城下，子房安在哉。白雲去不反，危堞空崔嵬。伊昔楚漢時，頗聞經濟才。運籌風塵下，能使天地開。蔓草日已積，長松日已摧。功名滿青史，祠廟唯蒼苔。百裡暮程遠，孤舟川上回。進帆東風便，轉岸前山來。楚水澹相引，沙鷗閑不猜。扣舷從此去，延首仍裴回。
關門望華山:客路瞻太華，三峰高際天。夏雲亘百裡，合沓遙相連。雷雨飛半腹，太陽在其巔。翠微關上近，瀑布林梢懸。愛此眾容秀，能令西望偏。徘徊忘暝色，泱漭成陰煙。曾是朝百靈，亦聞會群仙。瓊漿豈易挹，毛女非空傳。仿佛仍佇想，幽期如眼前。金天有青廟，松柏隱蒼然。
奉陪蕭使君入鮑達洞尋靈山寺:山居秋更鮮，秋江相映碧。獨臨滄洲路，如待掛帆客。遂使康樂侯，披榛著雙屐。入雲開嶺道，永日尋泉脈。古寺隱青冥，空中寒磬夕。蒼苔絕行徑，飛鳥無去跡。樹杪下歸人，水聲過幽石。任情趣逾遠，移步奇屢易。蘿木靜矇矇，風煙深寂寂。徘徊未能去，畏共桃源隔。
孫權故城下懷古，兼送友人歸建業:雄圖爭割據，神器終不守。上下武昌城，長江竟何有。古來壯臺榭，事往悲陵阜。寥落幾家人，猶依數株柳。威靈絕想像，蕪沒空林藪。野徑春草中，郊扉夕陽後。逢君從此去，背楚方東走。煙際指金陵，潮時過湓口。行人已何在，臨水徒揮手。惆悵不能歸，孤帆沒雲久。
宿雙峰寺，寄盧七、李十六:寥寥禪誦處，滿室蟲絲結。獨與山中人，無心生復滅。徘徊雙峰下，惆悵雙峰月。杳杳暮猿深，蒼蒼古松列。玩奇不可盡，漸遠更幽絕。林暗僧獨歸，石寒泉且咽。竹房響輕吹，蘿徑陰餘雪。卧澗曉何遲，背岩春未發。此游誠多趣，獨往共誰閱。得意空自歸，非君豈能說。
京口懷洛陽舊居，兼寄廣陵二三知己:川闊悲無梁，藹然滄波夕。天涯一飛鳥，日暮南徐客。氣混京口雲，潮吞海門石。孤帆候風進，夜色帶江白。一水阻佳期，相望空脈脈。那堪歲芳盡，更使春夢積。故國胡塵飛，遠山楚雲隔。家人想何在，庭草為誰碧。惆悵空傷情，滄浪有餘跡。嚴陵七里灘，攜手同所適。
登揚州棲靈寺塔:北塔凌空虛，雄觀壓川澤。亭亭楚雲外，千里看不隔。遙對黃金台，浮輝亂相射。盤梯接元氣，半壁棲夜魄。稍登諸劫盡，若騁排霄翮。向是滄洲人，已為青雲客。雨飛千栱霽，日在萬家夕。鳥處高卻低，天涯遠如迫。江流入空翠，海嶠現微碧。向暮期下來，誰堪復行役。
湖上遇鄭田:故人青雲器，何意常窘迫。三十猶布衣，憐君頭已白。誰言此相見，暫得話疇昔。舊業今已蕪，還鄉返為客。扁舟伊獨往，鬥酒君自適。滄洲不可涯，孤帆去無跡。杯中忽復醉，湖上生月魄。湛湛江色寒，濛濛水雲夕。風波易迢遞，千里如咫尺。迴首人已遙，南看楚天隔。
雨中登沛縣樓，贈表兄郭少府:楚澤秋更遠，雲雷有時作。晚陂帶殘雨，白水昏漠漠。佇立收煙氛，洗然靜寥廓。捲簾高樓上，萬里看日落。為客頻改弦，辭家尚如昨。故山今不見，此鳥那可托。小邑務常閑，吾兄宦何薄。高標青雲器，獨立滄江鶴。惠愛原上情，殷勤丘中諾。何當遂良願，歸卧青山郭。
灞東晚晴，簡同行薛棄、朱訓:客心豁初霽，霽色暝玄灞。西向看夕陽，曈曈映桑柘。二賢誠逸足，千里陪徵駕。古樹枳道傍，人煙杜陵下。伊餘在羈束，且復隨造化。好道當有心，營生苦無暇。高賢幸茲偶，英達窮王霸。迢遞客王程，裴回主人夜。一薰知異質，片玉誰齊價。同結丘中緣，塵埃自茲謝。
對雨贈濟陰馬少府考城蔣少府兼獻成武五兄南華二兄:繁雲兼家思，彌望連濟北。日暮微雨中，州城帶秋色。蕭條主人靜，落葉飛不息。鄉夢寒更頻，蟲聲夜相逼。二賢縱橫器，久滯徒勞職。笑語和風騷，雍容事文墨。吾兄即時彥，前路良未測。秋水百丈清，寒松一枝直。此心欲引托，誰為生羽翼。且復頓歸鞍，杯中雪胸臆。
李侍御河北使回，至東京相訪:故人南臺秀，夙擅中朝美。擁傳從北來，飛霜日千里。貧居幸相訪，顧我柴門里。卻訝繡衣人，仍交布衣士。王程遽爾迫，別戀從此始。濁酒未暇斟，清文頗垂示。回瞻驄馬速，但見行塵起。日暮汀洲寒，春風渡流水。草色官道邊，桃花御溝里。天涯一鳥夕，惆悵知何已。
吳中聞潼關失守，因奉寄淮南蕭判官:一雁飛吳天，羈人傷暮律。松江風裊裊，波上片帆疾。木落姑蘇台，霜收洞庭橘。蕭條長洲外，唯見寒山出。胡馬嘶秦雲，漢兵亂相失。關中因竊據，天下共憂慄。南楚有瓊枝，相思怨瑤瑟。一身寄滄洲，萬里看白日。赴敵甘負戈，論兵勇投筆。臨風但攘臂，擇木將委質。不如歸遠山，雲卧飯松慄。
哭張員外繼公及夫人相次沒於洪州:慟哭鐘陵下，東流與別離。二星來不返，雙劍沒相隨。獨繼先賢傳，誰刊有道碑。故園荒峴曲，旅櫬寄天涯。白簡曾連拜，滄洲每共思。撫孤憐齒稚，嘆逝顧身衰。泉壤成終古，雲山若在時。秋風鄰笛發，寒日寢門悲。世難愁歸路，家貧緩葬期。舊賓傷未散，夕臨咽常遲。自此辭張邵，何由見戴逵。獨聞山吏部，流涕訪孤兒。
登東海龍興寺高頂望海，簡演公:朐山壓海口，永望開禪宮。元氣遠相合，太陽生其中。豁然萬里餘，獨為百川雄。白波走雷電，黑霧藏魚龍。變化非一狀，晴明分眾容。煙開秦帝橋，隱隱橫殘虹。蓬島如在眼，羽人那可逢。偶聞真僧言，甚與靜者同。幽意頗相愜，賞心殊未窮。花間午時梵，雲外春山鐘。誰念遽成別，自憐歸所從。他時相憶處，惆悵西南峰。
奉送從兄罷官之淮南:何事浮溟渤，元戎棄莫邪。漁竿吾道在，鷗鳥世情賒。玄發他鄉換，滄洲此路遐。溯沿隨桂楫，醒醉任松華。離別誰堪道，艱危更可嗟。兵鋒搖海內，王命隔天涯。鐘漏移長樂，衣冠接永嘉。還當拂氛祲，那復卧雲霞。溪路漫岡轉，夕陽歸鳥斜。萬艘江縣郭，一樹海人家。揮袂看朱紱，揚帆指白沙。春風獨迴首，愁思極如麻。
落第，贈楊侍御兼拜員外仍充安大夫判官赴範陽:職副旌旄重，才兼識量通。使車遙肅物，邊策遠和戎。擲地金聲著，從軍寶劍雄。官成稽古力，名達濟時功。肅穆烏臺上，雍容粉署中。含香初待漏，持簡舊生風。黠吏偏驚隼，貪夫輒避驄。且知榮已隔，誰謂道仍同。念舊追連茹，謀生任轉蓬。泣連三獻玉，瘡懼再傷弓。戀土函關外，瞻塵灞水東。他時書一札，猶冀問途窮。
初貶南巴至鄱陽，題李嘉祐江亭:巴嶠南行遠，長江萬里隨。不才甘謫去，流水亦何之。地遠明君棄，天高酷吏欺。清山獨往路，芳草未歸時。流落還相見，悲歡話所思。猜嫌傷薏苡，愁暮向江籬。柳色迎高塢，荷衣照下帷。水雲初起重，暮鳥遠來遲。白首看長劍，滄洲寄釣絲。沙鷗驚小吏，湖月上高枝。稚子能吳語，新文怨楚辭。憐君不得意，川谷自逶迤。
自紫陽觀至華陽洞，宿侯尊師草堂，簡同游李延年:石門媚煙景，句曲盤江甸。南向佳氣濃，數峰遙隱見。漸臨華陽口，雲路入蔥蒨。七曜懸洞宮，五雲抱仙殿。銀函竟誰發，金液徒堪薦。千載空桃花，秦人深不見。東溪喜相遇，貞白如會面。青鳥來去閑，紅霞朝夕變。一從換仙骨，萬里乘飛電。蘿月延步虛，松花醉閑宴。幽人即長往，茂宰應交戰。明發歸琴堂，知君懶為縣。
奉使新安自桐廬縣經嚴陵釣台宿七里灘下寄使院諸公:悠然釣臺下，懷古時一望。江水自潺湲，行人獨惆悵。新安從此始，桂楫方蕩漾。回轉百裡間，青山千萬狀。連岸去不斷，對嶺遙相向。夾岸黛色愁，沈沈綠波上。夕陽留古木，水鳥拂寒浪。月下扣舷聲，煙中採菱唱。猶憐負羈束，未暇依清曠。牽役徒自勞，近名非所向。何時故山裡，卻醉松花釀。迴首唯白雲，孤舟復誰訪。
題虎丘寺:青林虎丘寺，林際翠微路。仰見山僧來，遙從飛鳥處。茲峰淪寶玉，千載唯丘墓。埋劍人空傳，鑿山龍已去。捫蘿披翳薈，路轉夕陽遽。虎嘯崖谷寒，猿鳴杉松暮。裴回北樓上，江海窮一顧。日映千里帆，鴉歸萬家樹。暫因愜所適，果得損外慮。庭暗棲閑雲，檐香滴甘露。久迷空寂理，多為繁華故。永欲投死生，餘生豈能誤。
奉餞鄭中丞罷浙西節度還京:天上移將星，元戎罷龍節。三軍含怨慕，橫吹聲斷絕。五馬嘶城隅，萬人卧車轍。滄洲浮雲暮，杳杳去帆發。迴首不問家，歸心遙向闕。煙波限吳楚，日夕事淮越。弔影失所依，側身隨下列。孤蓬飛不定，長劍光未滅。綠綺為誰彈，綠芳堪自擷。悵然江南春，獨此湖上月。千里懷去思，百憂變華發。頌聲滿江海，今古流不竭。
送裴四判官赴河西軍試:吏道豈易愜，如君誰與儔。逢時將騁驥，臨事無全牛。鮑叔幸相知，田蘇頗同游。英資挺孤秀，清論含古流。出塞佐持簡，辭家擁鳴騶。憲台貴公舉，幕府資良籌。武士佇明試，皇華難久留。陽關望天盡，洮水令人愁。萬里看一鳥，曠然煙霞收。晚花對古戍，春雪含邊州。道路難暫隔，音塵那可求。他時相望處，明月西南樓。
旅次丹陽郡，遇康侍御宣慰召募，兼別岑單父:客心暮千里，迴首煙花繁。楚水渡歸夢，春江連故園。羈人懷上國，驕虜窺中原。胡馬暫為害，漢臣多負恩。羽書晝夜飛，海內風塵昏。雙鬢日已白，孤舟心且論。繡衣從此來，汗馬宣王言。憂憤激忠勇，悲歡動黎元。南徐爭赴難，發卒如雲屯。倚劍看太白，洗兵臨海門。故人亦滄洲，少別堪傷魂。積翠下京口，歸潮落山根。如何天外帆，又此波上尊。空使憶君處，鶯聲催淚痕。
客舍贈別韋九建赴任河南韋十七造赴任鄭縣就便覲省:與子頗疇昔，常時仰英髦。弟兄盡公器，詩賦凌風騷。頃者游上國，獨能光選曹。香名冠二陸，精鑒逢山濤。且副倚門望，莫辭趨府勞。桃花照彩服，草色連青袍。徵馬臨素滻，離人傾濁醪。華山微雨霽，祠上殘雲高。而我倦棲屑，別君良鬱陶。春風亦未已，旅思空滔滔。拙分甘棄置，窮居長蓬蒿。人生未鵾化，物議如鴻毛。迢遞兩鄉別，殷勤一寶刀。清琴有古調，更向何人操。
送元八游汝南:元生實奇邁，幸此論疇昔。刀筆素推高，鋒芒久無敵。縱橫濟時意，跌宕過人跡。破產供酒錢，盈門皆食客。田園頃失計，資用深相迫。生事誠可憂，嚴裝遠何適。世情薄恩義，俗態輕窮厄。四海金雖多，其如向人惜。迢遞朗陵道，悵望都門夕。向別伊水南，行看楚雲隔。繁蟬動高柳，匹馬嘶平澤。潢潦今正深，陂湖未澄碧。人生不得已，自可甘形役。勿復尊前酒，離居剩凄戚。
奉和李大夫同呂評事太行苦熱行兼寄院中諸公仍呈王員外:迢遞太行路，自古稱險惡。千騎儼欲前，群峰望如削。火雲從中出，仰視飛鳥落。汗馬卧高原，危旌倚長薄。清風竟不至，赤日方煎鑠。石枯山木燋，鱗窮水泉涸。九重今旰食，萬里傳明略。諸將候軒車，元凶愁鼎鑊。何勞短兵接，自有長纓縛。通越事豈難，渡瀘功未博。朝辭羊腸阪，夕望貝丘郭。漳水斜繞營，常山遙入幕。永懷姑蘇下，遙寄建安作。白雪和難成，滄波意空托。陳琳書記好，王粲從軍樂。早晚歸漢廷，隨公上麟閣。
洛陽主簿叔知和驛承恩赴選伏辭一首:仲父王佐材，屈身仇香位。一從理京劇，萬事皆容易。則知無不可，通變有餘地。器宇溟渤寬，文鋒鏌鋣利。憧憧洛陽道，日夕皇華使。二載出江亭，一心奉王事。功成良可錄，道在知無愧。天府留香名，銓闈就明試。賦詩皆舊友，攀轍多新吏。彩服辭高堂，青袍擁徵騎。此行季春月，時物正鮮媚。官柳陰相連，桃花色如醉。長安想在目，前路遙仿佛。落日看華山，關門逼青翠。行襜稍已隔，結戀無能慰。誰念尊酒間，裴回竹林意。
題冤句宋少府廳留別:宋侯人之秀，獨步南曹吏。世上無此才，天生一公器。尚甘黃綬屈，未適青雲意。洞澈萬頃陂，昂藏千里驥。從宦聞苦節，應物推高誼。薄俸不自資，傾家共人費。顧予倦棲托，終日憂窮匱。開口即有求，私心豈無愧。幸逢東道主，因輟西徵騎。對話堪息機，披文欲忘味。壺觴招過客，幾案無留事。綠樹映層城，蒼苔覆閑地。一言重然諾，累夕陪宴慰。何意秋風來，颯然動歸思。留歡殊自愜，去念能為累。草色愁別時，槐花落行次。臨期仍把手，此會良不易。他日瓊樹枝，相思勞夢寐。
罷攝官後將還舊居，留辭李侍御:江海今為客，風波失所依。白雲心已負，黃綬計仍非。累辱群公薦，頻沾一尉微。去緣焚玉石，來為採葑菲。州縣名何在，漁樵事亦違。故山桃李月，初服薜蘿衣。熊軾分朝寄，龍韜解賊圍。風謠傳吏體，雲物助兵威。白雪飄辭律，青春發禮闈。引軍橫吹動，援翰捷書揮。草映翻營綠，花臨檄羽飛。全吳爭轉戰，狂虜怯知機。憶昨趨金節，臨時廢玉徽。俗流應不厭，靜者或相譏。世難慵乾謁，時閑喜放歸。潘郎悲白發，謝客愛清輝。樗散材因棄，交親跡已稀。獨愁看五柳，無事掩雙扉。世累多行路，生涯向釣磯。榜連溪水碧，家羡渚田肥。旅食傷飄梗，岩棲憶採薇。悠然獨歸去，迴首望旌旗。
贈別於群投筆赴安西:風流一才子，經史仍滿腹。心鏡萬象生，文鋒眾人服。頃游靈臺下，頻棄荊山玉。蹭蹬空數年，裴回冀微祿。朅來投筆硯，長揖謝親族。且欲圖變通，安能守拘束。本持鄉曲譽，肯料泥塗辱。誰謂命迍邅，還令計反覆。西戎今未弭，胡騎屯山谷。坐恃龍豹韜，全輕蜂蠆毒。拂衣從此去，擁傳一何速。元帥許提攜，他人佇瞻矚。出門寡儔侶，矧乃無僮僕。黠虜時相逢，黃沙暮愁宿。蕭條遠迴首，萬里如在目。漢境天西窮，胡山海邊綠。想聞羌笛處，淚盡關山曲。地闊鳥飛遲，風寒馬毛縮。邊愁殊浩蕩，離思空斷續。塞上歸限賒，尊前別期促。知君志不小，一舉凌鴻鵠。且願樂從軍，功名在殊俗。
送薛據宰涉縣自永樂主簿陟狀，尋復選受此官:故人河山秀，獨立風神異。人許白眉長，天資青雲器。雄辭變文名，高價喧時議。下筆盈萬言，皆合古人意。一從負能名，數載猶卑位。寶劍誠可用，烹鮮是虛棄。昔聞在河上，高卧自無事。幾案終日閑，蒲鞭使人畏。頃因歲月滿，方謝風塵吏。頌德有輿人，薦賢逢八使。棲鸞往已屈，馴雀今可嗣。此道如不移，雲霄坐應致。縣前漳水綠，郭外晉山翠。日得謝客游，時堪陶令醉。前期今尚遠，握手空宴慰。驛路疏柳長，春城百花媚。裴回白日隱，暝色含天地。一鳥向灞陵，孤雲送行騎。夫君多述作，而我常諷味。賴有瓊瑤資，能寬別離思。槐陰覆堂殿，苔色上階砌。鳥倦自歸飛，雲閑獨容依。既將慕幽絕，兼欲看定慧。遇物忘世緣，還家懶生計。無生妄已息，有妄心可制。心鏡常虛明，時人自淪翳。
早春贈別趙居士還江左，時長卿下第歸嵩陽舊居:見君風塵里，意出風塵外。自有滄洲期，含情十餘載。深居鳳城曲，日預龍華會。果得僧家緣，能遺俗人態。一身今已適，萬物知何愛。悟法電已空，看心水無礙。且將窮妙理，兼欲尋勝概。何獨謝客游，當為遠公輩。放舟馳楚郭，負杖辭秦塞。目送南飛雲，令人想吳會。遙思舊游處，仿佛疑相對。夜火金陵城，春煙石頭瀨。滄波極天末，萬里明如帶。一片孤客帆，飄然向青靄。楚天合江氣，雲色常霮雨對。隱見湖中山，相連數州內。君行意可得，全與時人背。歸路隨楓林，還鄉念蒓菜。顧予尚羈束，何幸承眄睞。素願徒自勤，清機本難逮。累幸忝賓薦，末路逢沙汰。濩落名不成，裴回意空大。逢時雖貴達，守道甘易退。逆旅鄉夢頻，春風客心碎。別君日已遠，離念無明晦。予亦返柴荊，山田事耕耒。
夜宴洛陽程九主簿宅送楊三山人往天台尋智者禪師隱居:東林問逋客，何處棲幽偏。滿腹萬餘捲，息機三十年。志圖良已久，鬢發空蒼然。調嘯寄疏曠，形骸如棄捐。本家關西族，別業嵩陽田。雲卧能獨往，山棲幸周旋。垂竿不在魚，賣藥不為錢。藜杖閑倚壁，松花常醉眠。頃辭青溪隱，來訪赤縣仙。南畝自甘賤，中朝唯愛賢。仍空世諦法，遠結天台緣。魏闕從此去，滄洲知所便。主人瓊枝秀，寵別瑤華篇。落日掃塵榻，春風吹客船。此行頗自適，物外誰能牽。弄棹白蘋里，掛帆飛鳥邊。落潮見孤嶼，徹底觀澄漣。雁過湖上月，猿聲峰際天。群峰趨海嶠，千里黛相連。遙倚赤城上，曈曈初日圓。昔聞智公隱，此地常安禪。千載已如夢，一燈今尚傳。雲龕閉遺影，石窟無人煙。古寺暗喬木，春崖鳴細泉。流塵既寂寞，緬想增嬋娟。山鳥怨庭樹，門人思步蓮。夷猶懷永路，悵望臨清川。漁人來夢里，沙鷗飛眼前。獨游豈易愜，群動多相纏。羡爾五湖夜，往來閑扣舷。
瓜洲驛奉餞張侍御公拜膳部郎中卻復憲台充賀…淮南幕府:太華高標峻，青陽淑氣盤。屬辭傾渤澥，稱價掩琅玕。楊葉頻推中，芸香早拜官。後來慚轍跡，先達仰門闌。佐劇勞黃綬，提綱疾素餐。風生趨府步，筆偃觸邪冠。骨鯁知難屈，鋒芒豈易乾。佇將調玉鉉，翻自落金丸。異議那容直，專權本畏彈。寸心寧有負，三黜竟無端。適喜鴻私降，旋驚羽檄攢。國憐朝市易，人怨虎狼殘。天地龍初見，風塵虜未殫。隨川歸少海，就日背長安。副相榮分寄，輸忠義不刊。擊胡馳汗馬，遷蜀扈鳴鑾。月罷名卿署，星懸上將壇。三軍搖旆出，百越畫圖觀。茅茹能相引，泥沙肯再蟠。兼榮知任重，交闢許才難。勁直隨台柏，芳香動省蘭。璧從全趙去，鵬自北溟摶。星象銜新寵，風霜帶舊寒。是非生倚伏，榮辱系悲歡。疇昔偏殊眄，屯蒙獨永嘆。不才成擁腫，失計似邯鄲。江國傷移律，家山憶考槃。一為鷗鳥誤，三見露華團。迴首青雲里，應憐濁水瀾。愧將生事托，羞向鬢毛看。知己傷愆素，他人自好丹。鄉春連楚越，旅宿寄風湍。世路東流水，滄江一釣竿。松聲伯禹穴，草色子陵灘。度嶺情何遽，臨流興未闌。梅花分路遠，揚子上潮寬。夢想懷依倚，煙波限渺漫。且愁無去雁，寧冀少回鸞。極浦春帆迥，空郊晚騎單。獨憐南渡月，今夕送歸鞍。
至德三年春正月時謬蒙差攝海鹽令聞王師收二京…五十韻:天上胡星孛，人間反氣橫。風塵生汗馬，河洛縱長鯨。本謂才非據，誰知禍已萌。食參將可待，誅錯輒為名。萬里兵鋒接，三時羽檄驚。負恩殊鳥獸，流毒遍黎氓。朝市成蕪沒，乾戈起戰爭。人心懸反覆，天道暫虛盈。略地侵中土，傳烽到上京。王師陷魑魅，帝座逼欃槍。渭水嘶胡馬，秦山泣漢兵。關原馳萬騎，煙火亂千甍。鳳駕瞻西幸，龍樓議北徵。自將行破竹，誰學去吹笙。白日重輪慶，玄穹再造榮。鬼神潛釋憤，夷狄遠輸誠。海內戎衣捲，關中賊壘平。山川隨轉戰，草木困橫行。區宇神功立，謳歌帝業成。天回萬象慶，龍見五雲迎。小苑春猶在，長安日更明。星辰歸正位，雷雨發殘生。文物登前古，簫韶下太清。未央新柳色，長樂舊鐘聲。八使推邦彥，中司案國程。蒼生屬伊呂，明主仗韓彭。凶醜將除蔓，姦豪已負荊。世危看柱石，時難識忠貞。薄伐徵貔虎，長驅擁旆旌。吳山依重鎮，江月帶行營。金石懸詞律，煙雲動筆精。運籌初減竈，調鼎未和羹。北虜傳初解，東人望已傾。池塘催謝客，花木待春卿。昔忝登龍首，能傷困驥鳴。艱難悲伏劍，提握喜懸衡。巴曲誰堪聽，秦台自有情。遂令辭短褐，仍欲請長纓。久客田園廢，初官印綬輕。榛蕪上國路，苔蘚北山楹。懶慢羞趨府，驅馳憶退耕。榴花無暇醉，蓬發帶愁縈。地僻方言異，身微俗慮並。家憐雙鯉斷，才愧小鱗烹。滄海今猶滯，青陽歲又更。洲香生杜若，溪暖戲
尋張逸人山居:危石才通鳥道，空山更有人家。桃源定在深處，澗水浮來落花。
發越州赴潤州使院，留別鮑侍御:對水看山別離，孤舟日暮行遲。江南江北春草，獨向金陵去時。
送陸澧還吳中一作李嘉祐詩:瓜步寒潮送客，楊柳暮雨沾衣。故山南望何處，秋草連天獨歸。
苕溪酬梁耿別後見寄:清川永路何極，落日孤舟解攜。鳥向平蕪遠近，人隨流水東西。白雲千里萬里，明月前溪後溪。惆悵長沙謫去，江潭芳草萋萋。
蛇浦橋下重送嚴維:秋風颯颯鳴條，風月相和寂寥。黃葉一離一別，青山暮暮朝朝。寒江漸出高岸，古木猶依斷橋。明日行人已遠，空餘淚滴回潮。
七里灘重送:秋江渺渺水空波，越客孤舟欲榜歌。手摺衰楊悲老大，故人零落已無多。
家園瓜熟，是故蕭相公所遺瓜種，凄然感舊，因賦此詩:事去人亡跡自留，黃花綠蒂不勝愁。誰能更向青門外，秋草茫茫覓故侯。
重送裴郎中貶吉州:猿啼客散暮江頭，人自傷心水自流。同作逐臣君更遠，青山萬里一孤舟。
尋盛禪師蘭若:秋草黃花覆古阡，隔林何處起人煙。山僧獨在山中老，唯有寒松見少年。
寄許尊師:獨上雲梯入翠微，矇矇煙雪映岩扉。世人知在中峰里，遙禮青山恨不歸。
酬李穆見寄:孤舟相訪至天涯，萬轉雲山路更賒。欲掃柴門迎遠客，青苔黃葉滿貧家。
送王司馬秩滿西歸:漢主何時放逐臣，江邊幾度送歸人。同官歲歲先辭滿，唯有青山伴老身。
寄別朱拾遺:天書遠召滄浪客，幾度臨歧病未能。江海茫茫春欲遍，行人一騎發金陵。
會赦後酬主簿所問:江南海北長相憶，淺水深山獨掩扉。重見太平身已老，桃源久住不能歸。
贈秦系:向風長嘯戴紗巾，野鶴由來不可親。明日東歸變名姓，五湖煙水覓何人。
酬靈徹公相招:石澗泉聲久不聞，獨臨長路雪紛紛。如今漸欲生黃發，願脫頭冠與白雲。
贈崔九載華:憐君一見一悲歌，歲歲無如老去何。白屋漸看秋草沒，青雲莫道故人多。
同崔載華贈日本聘使:憐君異域朝周遠，積水連天何處通。遙指來從初日外，始知更有扶桑東。
送建州陸使君:漢庭初拜建安侯，天子臨軒寄所憂。從此向南無限路，雙旌已去水悠悠。
送秦侍御外甥張篆之福州謁鮑大夫秦侍御與大夫有舊:萬里閩中去渺然，孤舟水上入寒煙。轅門拜首儒衣弊，貌似牢之豈不憐。
聞奉迎皇太后使沈判官至，因有此作:長樂宮人掃落花，君王正候五雲車。萬方臣妾同瞻望，疑在曾城阿母家。
送劉萱之道州謁崔大夫:沅水悠悠湘水春，臨歧南望一沾巾。信陵門下三千客，君到長沙見幾人。
過鄭山人所居:寂寂孤鶯啼杏園，寥寥一犬吠桃源。落花芳草無尋處，萬壑千峰獨閉門。
奉送賀若郎中賊退後之杭州:江上初收戰馬塵，鶯聲柳色待行春。雙旌誰道來何暮，萬井如今有幾人。
瓜洲驛重送梁郎中赴吉州:渺渺雲山去幾重，依依獨聽廣陵鐘。明朝借問南來客，五馬雙旌何處逢。
奉使鄂渚至烏江道中作:滄洲不復戀魚竿，白發那堪戴鐵冠。客路向南何處是，蘆花千里雪漫漫。
新息道中作:蕭條獨向汝南行，客路多逢漢騎營。古木蒼蒼離亂後，幾家同住一孤城。
春日宴魏萬成湘水亭:何年家住此江濱，幾度門前北渚春。白發亂生相顧老，黃鶯自語豈知人。
重送道標上人:衡陽千里去人稀，遙逐孤雲入翠微。春草青青新覆地，深山無路若為歸。
送李判官之潤州行營:萬里辭家事鼓鼙，金陵驛路楚雲西。江春不肯留歸客，草色青青送馬蹄。
將赴南巴，至餘乾別李十二:江上花催問禮人，鄱陽鶯報越鄉春。誰憐此別悲歡異，萬里青山送逐臣。
時平後春日思歸:一尉何曾及布衣，時平卻憶卧柴扉。故園柳色催南客，春水桃花待北歸。
送陶十赴杭州攝掾:莫嘆江城一掾卑，滄洲未是阻心期。浙中山色千萬狀，門外潮聲朝暮時。
使還七里瀨上逢薛承規赴江西貶官:遷客歸人醉晚寒，孤舟暫泊子陵灘。憐君更去三千里，落日青山江上看。
使回赴蘇州道中作:春風何事遠相催，路盡天涯始卻回。萬里無人空楚水，孤帆送客到魚台。
昭陽曲:昨夜承恩宿未央，羅衣猶帶御衣香。芙蓉帳小雲屏暗，楊柳風多水殿涼。
罪所留系，每夜聞長洲軍笛聲:白日浮雲閉不開，黃沙誰問冶長猜。只憐橫笛關山月，知處愁人夜夜來。
贈微上人:禪門來往翠微間，萬里千峰在剡山。何時共到天台里，身與浮雲處處閑。
東湖送朱逸人歸:山色湖光並在東，扁舟歸去有樵風。莫道野人無外事，開田鑿井白雲中。
舟中送李十八一作送僧:釋子身心無有分，獨將衣缽去人群。相思晚望西林寺，唯有鐘聲出白雲。
送李穆歸淮南:揚州春草新年綠，未去先愁去不歸。淮水問君來早晚，老人偏畏過芳菲。
晚春歸山居題窗前竹一作錢起：暮春歸故山草堂詩:溪上殘春黃鳥稀，辛夷花盡杏花飛。始憐幽竹山窗下，不改清陰待我歸。
送盧侍御赴河北:謫居為別倍傷情，何事從戎獨遠行。千里按圖收故地，三軍罷戰及春耕。江天渺渺鴻初去，漳水悠悠草欲生。莫學仲連逃海上，田單空愧取聊城。
送子婿崔真父歸長城:送君卮酒不成歡，幼女辭家事伯鸞。桃葉宜人誠可詠，柳花如雪若為看。心憐稚齒鳴環去，身愧衰顏對玉難。惆悵暮帆何處落，青山無限水漫漫。
送陸澧倉曹西上:長安此去欲何依，先達誰當薦陸機。日下鳳翔雙闕迥，雪中人去二陵稀。舟從故里難移棹，家住寒塘獨掩扉。臨水自傷流落久，贈君空有淚沾衣。
送柳使君赴袁州:宜陽出守新恩至，京口因家始願違。五柳閉門高士去，三苗按節遠人歸。月明江路聞猿斷，花暗山城見吏稀。惟有郡齋窗里岫，朝朝空對謝玄暉。
戲題贈二小男:異鄉流落頻生子，幾許悲歡並在身。欲並老容羞白發，每看兒戲憶青春。未知門戶誰堪主，且免琴書別與人。何幸暮年方有後，舉家相對卻沾巾。
謫官後卧病官舍，簡賀蘭侍郎一作貶睦州祖庸見贈:青春衣繡共稱宜，白首垂絲恨不遺。江上幾回今夜月，鏡中無復少年時。生還北闕誰相引，老向南邦眾所悲。歲歲任他芳草綠，長沙未有定歸期。
歲日見新歷，因寄都官裴郎中:青陽振蟄初頒歷，白首銜冤欲問天。絳老更能經幾歲，賈生何事又三年。愁占蓍草終難決，病對椒花倍自憐。若道平分四時氣，南枝為底發春偏。
江州重別薛六、柳八二員外:生涯豈料承優詔，世事空知學醉歌。江上月明胡雁過，淮南木落楚山多。寄身且喜滄洲近，顧影無如白發何。今日龍鐘人共棄，愧君猶遣慎風波。
青溪口送人歸岳州:洞庭何處雁南飛，江菼蒼蒼客去稀。帆帶夕陽千里沒，天連秋水一人歸。黃花浥露開沙岸，白鳥銜魚上釣磯。歧路相逢無可贈，老年空有淚沾衣。
送靈澈上人還越中:禪客無心杖錫還，沃洲深處草堂閑。身隨敝屨經殘雪，手綻寒衣入舊山。獨向青溪依樹下，空留白日在人間。那堪別後長相憶，雲木蒼蒼但閉關。
送耿拾遺歸上都:若為天畔獨歸秦，對水看山欲暮春。窮海別離無限路，隔河徵戰幾歸人。長安萬里傳雙淚，建德千峰寄一身。想到郵亭愁駐馬，不堪西望見風塵。
和樊使君登潤州城樓:山城迢遞敞高樓，露冕吹鐃居上頭。春草連天隨北望，夕陽浮水共東流。江田漠漠全吳地，野樹蒼蒼故蔣州。王粲尚為南郡客，別來何處更銷憂。
餞王相公出牧括州:縉雲詎比長沙遠，出牧猶承明主恩。城對寒山開畫戟，路飛秋葉轉朱轓。江潮淼淼連天望，旌旆悠悠上嶺翻。蕭索庭槐空閉閤，舊人誰到翟公門。
題靈祐和尚故居:嘆逝翻悲有此身，禪房寂寞見流塵。多時行徑空秋草，幾日浮生哭故人。風竹自吟遙入磬，雨花隨淚共沾巾。殘經窗下依然在，憶得山中問許詢。
尋龍井楊老:柴門草舍絕風塵，空谷耕田學子真。泉咽恐勞經隴底，山深不覺有秦人。手栽松樹蒼蒼老，身卧桃園寂寂春。唯有胡麻當雞黍，白雲來往未嫌貧。
見故人李均所借古鏡恨其未獲歸府斯人已亡愴然有作:故人留鏡無歸處，今日懷君試暫窺。歲久豈堪塵自入，夜長應待月相隨。空憐瓊樹曾臨匣，猶見菱花獨映池。所恨平生還不早，如今始掛隴頭枝。
聞虞沔州有替，將歸上都，登漢東城寄贈:淮南搖落客心悲，溳水悠悠怨別離。早雁初辭舊關塞，秋風先入古城池。腰章建隼皇恩賜，露冕臨人白發垂。惆悵恨君先我去，漢陽耆老憶旌麾。
獻淮寧軍節度使李相公:建牙吹角不聞喧，三十登壇眾所尊。家散萬金酬士死，身留一劍答君恩。漁陽老將多回席，魯國諸生半在門。白馬翩翩春草細，郊原西去獵平原。
觀校獵，上淮西相公:龍驤校獵邵陵東，野火初燒楚澤空。師事黃公千戰後，身騎白馬萬人中。笳隨晚吹吟邊草，箭沒寒雲落塞鴻。三十擁旄誰不羡，周郎少小立奇功。
送皇甫曾赴上都:東游久與故人違，西去荒涼舊路微。秋草不生三徑處，行人獨向五陵歸。離心日遠如流水，迴首川長共落暉。楚客豈勞傷此別，滄江欲暮自沾衣。
送李錄事兄歸襄鄧:十年多難與君同，幾處移家逐轉蓬。白首相逢徵戰後，青春已過亂離中。行人杳杳看西月，歸馬蕭蕭向北風。漢水楚雲千萬里，天涯此別恨無窮。
漢陽獻李相公:退身高卧楚城幽，獨掩閑門漢水頭。春草雨中行徑沒，暮山江上捲簾愁。幾人猶憶孫弘閣，百口同乘範蠡舟。早晚卻還丞相印，十年空被白雲留。
長沙過賈誼宅:三年謫宦此棲遲，萬古惟留楚客悲。秋草獨尋人去後，寒林空見日斜時。漢文有道恩猶薄，湘水無情弔豈知。寂寂江山搖落處，憐君何事到天涯。
奉酬辛大夫喜湖南臘月連日降雪見示之作:長沙耆舊拜旌麾，喜見江潭積雪時。柳絮三冬先北地，梅花一夜遍南枝。初開窗閣寒光滿，欲掩軍城暮色遲。閭里何人不相慶，萬家同唱郢中詞。
登餘乾古縣城:孤城上與白雲齊，萬古荒涼楚水西。官舍已空秋草綠，女牆猶在夜烏啼。平江渺渺來人遠，落日亭亭向客低。沙鳥不知陵谷變，朝飛暮去弋陽溪。
將赴嶺外，留題蕭寺遠公院寺即梁朝蕭內史創:竹房遙閉上方幽，苔徑蒼蒼訪昔游。內史舊山空日暮，南朝古木向人秋。天香月色同僧室，葉落猿啼傍客舟。此去播遷明主意，白雲何事欲相留。
初聞貶謫，續喜量移，登乾越亭贈鄭校書:青青草色滿江洲，萬里傷心水自流。越鳥豈知南國遠，江花獨向北人愁。生涯已逐滄浪去，冤氣初逢渙汗收。何事還邀遷客醉，春風日夜待歸舟。
北歸入至德州界，偶逢洛陽鄰家李光宰:生涯心事已蹉跎，舊路依然此重過。近北始知黃葉落，向南空見白雲多。炎州日日人將老，寒渚年年水自波。華發相逢俱若是，故園秋草復如何。
自江西歸至舊任官舍，贈袁贊府時經劉展平後:卻見同官喜復悲，此生何幸有歸期。空庭客至逢搖落，舊邑人稀經亂離。湘路來過回雁處，江城卧聽搗衣時。南方風土勞君問，賈誼長沙豈不知。
赴南中題褚少府湖上亭子一作李嘉祐詩:種田東郭傍春陂，萬事無情把釣絲。綠竹放侵行徑里，青山常對捲簾時。紛紛花落門空閉，寂寂鶯啼日更遲。從此別君千萬里，白雲流水憶佳期。
上巳日越中與鮑侍郎泛舟耶溪:蘭橈縵轉傍汀沙，應接雲峰到若耶。舊浦滿來移渡口，垂楊深處有人家。永和春色千年在，曲水鄉心萬里賒。君見漁船時借問，前洲幾路入煙花。
雙峰下哭故人李宥:憐君孤壟寄雙峰，埋骨窮泉復幾重。白露空沾九原草，青山猶閉數株松。圖書經亂知何在，妻子因貧失所從。惆悵東皋卻歸去，人間無處更相逢。
使次安陸寄友人:新年草色遠萋萋，久客將歸失路蹊。暮雨不知溳口處，春風只到穆陵西。孤城盡日空花落，三戶無人自鳥啼。君在江南相憶否，門前五柳幾枝低。
哭陳歙州:千秋萬古葬平原，素業清風及子孫。旅櫬歸程傷道路，舉家行哭向田園。空山寂寂開新壟，喬木蒼蒼掩舊門。儒行公才竟何在，獨憐棠樹一枝存。
酬屈突陝:落葉紛紛滿四鄰，蕭條環堵絕風塵。鄉看秋草歸無路，家對寒江病且貧。藜杖懶迎徵騎客，菊花能醉去官人。憐君計畫誰知者，但見蓬蒿空沒身。
送惠法師游天台，因懷智大師故居:翠屏瀑水知何在，鳥道猿啼過幾重。落日獨搖金策去，深山誰向石橋逢。定攀岩下叢生桂，欲買雲中若個峰。憶想東林禪誦處，寂寥惟聽舊時鐘。
自夏口至鸚鵡洲，夕望岳陽，寄源中丞:汀洲無浪復無煙，楚客相思益渺然。漢口夕陽斜渡鳥，洞庭秋水遠連天。孤城背嶺寒吹角，獨戍臨江夜泊船。賈誼上書憂漢室，長沙謫去古今憐。
送侯中丞流康州:長江極目帶楓林，匹馬孤雲不可尋。遷播共知臣道枉，猜讒卻為主恩深。轅門畫角三軍思，驛路青山萬里心。北闕九重誰許屈，獨看湘水淚沾襟。
別嚴士元一作李嘉祐詩:春風倚棹闔閭城，水國春寒陰復晴。細雨濕衣看不見，閑花落地聽無聲。日斜江上孤帆影，草綠湖南萬里情。東道若逢相識問，青袍今日誤儒生。
避地江東，留別淮南使院諸公:長安路絕鳥飛通，萬里孤雲西復東。舊業已應成茂草，餘生只是任飄蓬。何辭向物開秦鏡，卻使他人得楚弓。此去行持一竿竹，等閑將狎釣漁翁。
罪所上御史惟則:誤因微祿滯南昌，幽系圜扉晝夜長。黃鶴翅垂同燕雀，青松心在任風霜。鬥間誰與看冤氣，盆下無由見太陽。賢達不能同感激，更於何處問蒼蒼。
送台州李使君，兼寄題國清寺:露冕新承明主恩，山城別是武陵源。花間五馬時行縣，山外千峰常在門。晴江洲渚帶春草，古寺杉松深暮猿。知到應真飛錫處，因君一想已忘言。
獄中聞收東京有赦:傳聞闕下降絲綸，為報關東滅虜塵。壯志已憐成白首，餘生猶待發青春。風霜何事偏傷物，天地無情亦愛人。持法不須張密網，恩波自解惜枯鱗。
溫湯客舍:冬狩溫泉歲欲闌，宮城佳氣晚宜看。湯熏仗里千旗暖，雪照山邊萬井寒。君門獻賦誰相達，客舍無錢輒自安。且喜禮闈秦鏡在，還將妍醜付春官。
送孫逸歸廬山得帆字:爐峰絕頂楚雲銜，楚客東歸棲此岩。彭蠡湖邊香橘柚，潯陽郭外暗楓杉。青山不斷三湘道，飛鳥空隨萬里帆。常愛此中多勝事，新詩他日佇開緘。
送馬秀才落第歸江南:南客懷歸鄉夢頻，東門悵別柳條新。殷勤鬥酒城陰暮，蕩漾孤舟楚水春。湘竹舊斑思帝子，江蘺初綠怨騷人。憐君此去未得意，陌上愁看淚滿巾。
送常十九歸嵩少故林:迢迢此恨杳無涯，楚澤嵩丘千里賒。歧路別時驚一葉，雲林歸處憶三花。秋天蒼翠寒飛雁，古堞蕭條晚噪鴉。他日山中逢勝事，桃源洞里幾人家。
送宇文遷明府赴洪州張觀察追攝豐城令:送君不復遠為心，餘亦扁舟湘水陰。路逐山光何處盡，春隨草色向南深。陳蕃待客應懸榻，宓賤之官獨抱琴。倘見主人論謫宦，爾來空有白頭吟。
送李將軍一作送開府侄隨故李使君旅親卻赴上都:徵西諸將一如君，報德誰能不顧勛。身逐塞鴻來萬里，手披荒草看孤墳。擒生絕漠經胡雪，懷舊長沙哭楚雲。歸去蕭條灞陵上，幾人看葬李將軍。
西陵寄一上人:東山訪道成開士，南渡隋陽作本師。了義惠心能善誘，吳風越俗罷淫祠。室中時見天人命，物外長懸海岳期。多謝清言異玄度，懸河高論有誰持。
賦得一作皇甫冉詩，題作春思:鶯啼燕語報新年，馬邑龍堆路幾千。家住層城臨漢苑，心隨明月到胡天。機中錦字論長恨，樓上花枝笑獨眠。為問元戎竇車騎，何時返旆勒燕然。
三月李明府後亭泛舟一作皇甫冉詩:江南風景復如何，聞道新亭更欲過。處處紉蘭春浦淥，萋萋籍草遠山多。壺觴須就陶彭澤，時俗猶傳晉永和。更待持橈徐轉去，微風落日水增波。
喜朱拾遺承恩拜命赴任上都:詔書徵拜脫荷裳，身去東山閉草堂。閶闔九天通奏籍，華亭一鶴在朝行。滄洲離別風煙遠，青瑣幽深漏刻長。今日卻回垂釣處，海鷗相見已高翔。
鄖上送韋司士歸上都舊業司士即鄭公之孫頃客於鄖上:前朝舊業想遺塵，今日他鄉獨爾身。鄖地國除為過客，杜陵家在有何人。蒼苔白露生三徑，古木寒蟬滿四鄰。西去茫茫問歸路，關河漸近淚盈巾。
感懷:秋風落葉正堪悲，黃菊殘花欲待誰。水近偏逢寒氣早，山深常見日光遲。愁中卜命看周易，夢里招魂讀楚詞。自笑不如湘浦雁，飛來即是北歸時。
送楊於陵歸宋汴州別業:半山溪雨帶斜暉，向水殘花映客衣。旅食嗟餘當歲晚，能文似汝少年稀。新河柳色千株暗，故國雲帆萬里歸。離亂要知君到處，寄書須及雁南飛。
送崔使君赴壽州:列郡專城分國憂，彤幨皂蓋古諸侯。仲華遇主年猶少，公瑾論功位已酬。草色青青迎建隼，蟬聲處處雜鳴騶。千里相思如可見，淮南木葉正驚秋。
上陽宮望幸:玉輦西巡久未還，春光猶入上陽間。萬木長承新雨露，千門空對舊河山。深花寂寂宮城閉，細草青青御路閑。獨見彩雲飛不盡，只應來去候龍顏。
過裴舍人故居:慘慘天寒獨掩扃，紛紛黃葉滿空庭。孤墳何處依山木，百口無家學水萍。籬花猶及重陽發，鄰笛那堪落日聽。書幌無人長不捲，秋來芳草自為螢。
登松江驛樓北望故園:淚盡江樓北望歸，田園已陷百重圍。平蕪萬里無人去，落日千山空鳥飛。孤舟漾漾寒潮小，極浦蒼蒼遠樹微。白鷗漁父徒相待，未掃欃槍懶息機。
秋夜有懷高三十五適，兼呈空上人一作皇甫冉詩:晚節逢君趣道深，結茅栽樹近東林。吾師幾度曾摩頂，高士何年遂發心。北渚三更聞過雁，西城萬里動寒砧。不見支公與玄度，相思擁膝坐長吟。
送孔巢父赴河南軍一作皇甫冉詩:江南相送隔煙波，況復新秋一雁過。聞道全軍徵北虜，又言詩將會南河。邊心冉冉鄉人絕，寒色青青戰馬多。共許陳琳工奏記，知君名行未蹉跎。
登潤州萬歲樓一作皇甫冉詩:高樓獨上思依依，極浦遙山合翠微。江客不堪頻北望，塞鴻何事又南飛。垂山古渡寒煙積，瓜步空洲遠樹稀。聞道王師猶轉戰，更能談笑解重圍。
江樓送太康郭主簿赴嶺南:對酒憐君安可論，當官愛士如平原。料錢用盡卻為謗，食客空多誰報恩。萬里孤舟向南越，蒼梧雲中暮帆滅。樹色應無江北秋，天涯尚見淮陽月。驛路南隨桂水流，猿聲不絕到炎州。青山落日那堪望，誰見思君江上樓。
客舍喜鄭三見寄:客舍逢君未換衣，閉門愁見桃花飛。遙想故園今已爾，家人應念行人歸。寂寞垂楊映深曲，長安日暮靈台宿。窮巷無人鳥雀閑，空庭新雨莓苔綠。北中分與故交疏，何幸仍回長者車，十年未稱平生意，好得辛勤謾讀書。
送賈三北游:賈生未達猶窘迫，身馳匹馬邯鄲陌。片雲郊外遙送人，鬥酒城邊暮留客。顧予他日仰時髦，不堪此別相思勞。雨色新添漳水綠，夕陽遠照蘇門高。把袂相看衣共緇，窮愁只是惜良時。亦知到處逢下榻，莫滯秋風西上期。
齊一和尚影堂:一公住世忘世紛，暫來復去誰能分。身寄虛空如過客，心將生滅是浮雲。蕭散浮雲往不還，凄涼遺教歿仍傳。舊地愁看雙樹在，空堂只是一燈懸。一燈長照恆河沙，雙樹猶落諸天花。天花寂寂香深殿，苔蘚蒼蒼閟虛院。昔餘精念訪禪扉，常接微言清道機。今來寂寞無所得，唯共門人淚滿衣。
潁川留別司倉李萬:故人早負乾將器，誰言未展平生意。想君疇昔高步時，肯料如今折腰事。且知投刃皆若虛，日揮案牘常有餘。槐暗公庭趨小吏，荷香陂水膾鱸魚。客里相逢款話深，如何歧路剩沾襟。白雲西上催歸念，潁水東流是別心。落日徵驂隨去塵，含情揮手背城闉。已恨良時空此別，不堪秋草更愁人。
聽笛歌留別鄭協律:舊游憐我長沙謫，載酒沙頭送遷客。天涯望月自沾衣，江上何人復吹笛。橫笛能令孤客愁，淥波淡淡如不流。商聲寥亮羽聲苦，江天寂歷江楓秋。靜聽關山聞一叫，三湘月色悲猿嘯。又吹楊柳激繁音，千里春色傷人心。隨風飄向何處落，唯見曲盡平湖深。明發與君離別後，馬上一聲堪白首。
時平後送範倫歸安州:昨聞戰罷圖麟閣，破虜收兵捲戎幕。滄海初看漢月明，紫微已見胡星落。憶昔扁舟此南渡，荊棘煙塵滿歸路。與君攜手姑蘇台，望鄉一日登幾回。白雲飛鳥去寂寞，吳山楚岫空崔嵬。事往時平還舊丘，青青春草近家愁。洛陽舉目今誰在，潁水無情應自流。吳苑西人去欲稀，留連一日空知非。江潭歲盡愁不盡，鴻雁春歸身未歸。萬里遙懸帝鄉憶，五年空帶風塵色。卻到長安逢故人，不道姓名應不識。
小鳥篇，上裴尹:藩籬小鳥何甚微，翩翩日夕空此飛。只緣六翮不自致，長似孤雲無所依。西城黯黯斜暉落，眾鳥紛紛皆有托。獨立雖輕燕雀群，孤飛還懼鷹鸇搏。自憐天上青雲路，弔影徘徊獨愁暮。銜花縱有報恩時，擇木誰容托身處。歲月蹉跎飛不進，羽毛憔悴何人問。繞樹空隨烏鵲驚，巢林只有鷦鷯分。主人庭中蔭喬木，愛此清陰欲棲宿。少年挾彈遙相猜，遂使驚飛往復回。不辭奮翼向君去，唯怕金丸隨後來。
登吳古城歌:登古城兮思古人，感賢達兮同埃塵。望平原兮寄遠目，嘆姑蘇兮聚麋鹿。黃池高會事未終，滄海橫流人蕩覆。伍員殺身誰不冤，竟看墓樹如所言。越王嘗膽安可敵，遠取石田何所益。一朝空謝會稽人，萬古猶傷甬東客。黍離離兮城坡坨，牛羊踐兮牧豎歌。野無人兮秋草綠，園為墟兮古木多。白楊蕭蕭悲故柯，黃雀啾啾爭晚禾。荒阡斷兮誰重過，孤舟逝兮愁若何。天寒日暮江楓落，葉去辭風水自波。
疲兵篇:驕虜乘秋下薊門，陰山日夕煙塵昏。三軍疲馬力已盡，百戰殘兵功未論。陣雲泱漭屯塞北，羽書紛紛來不息。孤城望處增斷腸，折劍看時可沾臆。元戎日夕且歌舞，不念關山久辛苦。自矜倚劍氣凌雲，卻笑聞笳淚如雨。萬里飄颻空此身，十年徵戰老胡塵。赤心報國無片賞，白首還家有幾人。朔風蕭蕭動枯草，旌旗獵獵榆關道。漢月何曾照客心，胡笳只解催人老。軍前仍欲破重圍，閨里猶應愁未歸。小婦十年啼夜織，行人九月憶寒衣。飲馬滹河晚更清，行吹羌笛遠歸營。只恨漢家多苦戰，徒遺金鏃滿長城。
新安送陸澧歸江陰:新安路，人來去。早潮復晚潮，明日知何處。潮水無情亦解歸，自憐長在新安住。
弄白鷗歌:泛泛江上鷗，毛衣皓如雪。朝飛瀟湘水，夜宿洞庭月。歸客正夷猶，愛此滄江閑白鷗。
長沙贈衡岳祝融峰般若禪師:般若公，般若公，負缽何時下祝融。歸路卻看飛鳥外，禪房空掩白雲中。桂花寥寥閑自落，流水無心西復東。
贈湘南漁父:問君何所適，暮暮逢煙水。獨與不系舟，往來楚雲里。釣魚非一歲，終日只如此。日落江清桂楫遲，纖鱗百尺深可窺。沈鉤垂餌不在得，白首滄浪空自知。
明月灣尋賀九不遇:楚水日夜綠，傍江春草滋。青青遙滿目，萬里傷心歸。故人川上復何之，明月灣南空所思。故人不在明月在，誰見孤舟來去時。
題曲阿三昧王佛殿前孤石:孤石自何處，對之疑舊游。氛氳峴首夕，蒼翠剡中秋。迥出群峰當殿前，雪山靈鷲慚貞堅。一片孤雲長不去，莓苔古色空蒼然。
送友人東歸:對酒灞亭暮，相看愁自深。河邊草已綠，此別難為心。關路迢迢匹馬歸，垂楊寂寂數鶯飛。憐君獻策十餘載，今日猶為一布衣。
入桂渚次砂牛石穴:扁舟傍歸路，日暮瀟湘深。湘水清見底，楚雲淡無心。片帆落桂渚，獨夜依楓林。楓林月出猿聲苦，桂渚天寒桂花吐。此中無處不堪愁，江客相看淚如雨。
嚴陵釣台，送李康成赴江東使:潺湲子陵瀨，仿佛如在目。七裡人已非，千年水空綠。新安江上孤帆遠，應逐楓林萬餘轉。古台落日共蕭條，寒水無波更清淺。臺上漁竿不復持，卻令猿鳥向人悲。灘聲山翠至今在，遲爾行舟晚泊時。
送姨子弟往南郊:一展慰久闊，寸心仍未伸。別時兩童稚，及此俱成人。那堪適會面，遽已悲分首。客路向楚雲，河橋對衰柳。送君匹馬別河橋，汝南山郭寒蕭條。今我單車復西上，郎去灞陵轉惆悵。何處共傷離別心，明月亭亭兩鄉望。
銅雀台:嬌愛更何日，高臺空數層。含啼映雙袖，不忍看西陵。漳河東流無復來，百花輦路為蒼苔。青樓月夜長寂寞，碧雲日暮空徘徊。君不見鄴中萬事非昔時，古人不在今人悲。春風不逐君王去，草色年年舊宮路。宮中歌舞已浮雲，空指行人往來處。
王昭君歌:自矜嬌艷色，不顧丹青人。那知粉繪能相負，卻使容華翻誤身。上馬辭君嫁驕虜，玉顏對人啼不語。北風雁急浮雲秋，萬里獨見黃河流。纖腰不復漢宮寵，雙蛾長向胡天愁。琵琶弦中苦調多，蕭蕭羌笛聲相和。誰憐一曲傳樂府，能使千秋傷綺羅。
送杜越江佐覲省往新安江:去帆楚天外，望遠愁復積。想見新安江，扁舟一行客。清流數千丈，底下看白石。色混元氣深，波連洞庭碧。鳴桹去未已，前路行可覿。猿鳥悲啾啾，杉松雨聲夕。送君東赴歸寧期，新安江水遠相隨。見說江中孤嶼在，此行應賦謝公詩。
湘中憶歸:終日空理棹，經年猶別家。頃來行已遠，彌覺天無涯。白雲意自深，滄海夢難隔。迢遞萬里帆，飄颻一行客。獨憐西江外，遠寄風波里。平湖流楚天，孤雁渡湘水。湘流澹澹空愁予，猿啼啾啾滿南楚。扁舟泊處聞此聲，江客相看淚如雨。
送郭六侍從之武陵郡:常愛武陵郡，羡君將遠尋。空憐世界迫，孤負桃源心。洛陽遙想桃源隔，野水閑流春自碧。花下常迷楚客船，洞中時見秦人宅。落日相看鬥酒前，送君南望但依然。河梁馬首隨春草，江路猿聲愁暮天。丈人別乘佐分憂，才子趨庭兼勝游。澧浦荊門行可見，知君詩興滿滄洲。
山鴝鵒歌一作韋應物詩:山鴝鵒，長在此山吟古木。嘲哳相呼響空谷，哀鳴萬變如成曲。江南逐臣悲放逐，倚樹聽之心斷續。巴人峽里自聞猿，燕客水頭空擊築。山鴝鵒，一生不及雙黃鵠。朝去秋田啄殘粟，暮入寒林嘯群族。鳴相逐，啄殘粟，食不足。青雲杳杳無力飛，白露蒼蒼抱枝宿。不知何事守空山，萬壑千峰自愁獨。
望龍山懷道士許法棱:心惆悵，望龍山。雲之際，鳥獨還。懸崖絕壁幾千丈，綠蘿裊裊不可攀。龍山高，誰能踐。靈原中，蒼翠晚。嵐煙瀑水如向人，終日迢迢空在眼。中有一人披霓裳，誦經山頂飧瓊漿。空林閑坐獨焚香，真官列侍儼成行。朝入青霄禮玉堂，夜掃白雲眠石床。桃花洞里居人滿，桂樹山中住日長，龍山高高遙相望。
戲贈乾越尼子歌:鄱陽女子年十五，家本秦人今在楚。厭向春江空浣沙，龍宮落發披袈裟。五年持戒長一食，至今猶自顏如花。亭亭獨立青蓮下，忍草禪枝繞精舍。自用黃金買地居，能嫌碧玉隨人嫁。北客相逢疑姓秦，鉛花拋卻仍青春。一花一竹如有意，不語不笑能留人。黃鸝欲棲白日暮，天香未散經行處。卻對香爐閑誦經，春泉漱玉寒泠泠。雲房寂寂夜鐘後，吳音清切令人聽。人聽吳音歌一曲，杳然如在諸天宿。誰堪世事更相牽，惆悵回船江水淥。
游四窗:四明山絕奇，自古說登陸。蒼崖倚天立，覆石如覆屋。玲瓏開戶牖，落落明四目。箕星分南野，有鬥掛檐北。日月居東西，朝昏互出沒。我來游其間，寄傲巾半幅。白雲本無心，悠然伴幽獨。對此脫塵鞅，頓忘榮與辱。長笑天地寬，仙風吹佩玉。
和中丞出使恩命過終南別業:不過林園久，多因寵遇偏。故山長寂寂，春草過年年。花待朝衣間，雲迎驛騎連。松蘿深舊閤，樵木散閑田。拜闕貪搖佩，看琴懶更弦。君恩催早入，已夢傅岩邊。
岳陽樓:行盡清溪日已蹉，雲容山影兩嵯峨。樓前歸客怨秋夢，湖上美人疑夜歌。獨坐高高風勢急，平湖渺渺月明多。終期一艇載樵去，來往片帆愁白波。
春望寄王涔陽:清明別後雨晴時，極浦空顰一望眉。湖畔春山煙點點，雲中遠樹墨離離。依微水戍聞鉦鼓，掩映沙村見酒旗。風暖草長愁自醉，行吟無處寄相思。
留辭:南楚迢迢通漢口，西江淼淼去揚州。春風已遣歸心促，縱復芳菲不可留。
題杼山癸亭得暮字亭，陸鴻漸所創:杼山多幽絕，勝事盈跬步。前者雖登攀，淹留恨晨暮。及茲紆勝引，曾是美無度。欻構三癸亭，實為陸生故。高賢能創物，疏鑿皆有趣。不越方丈間，居然雲霄遇。巍峨倚修岫，曠望臨古渡。左右苔石攢，低昂桂枝蠹。山僧狎猿狖，巢鳥來枳椇。俯視何楷台，傍瞻戴顒路。遲回未能下，夕照明村樹。
謝陸處士杼山折青桂花見寄之什:群子游杼山，山寒桂花白。綠荑含素萼，採折自逋客。忽枉岩中詩，芳香潤金石。全高南越蠹，豈謝東堂策。會愜名山期，從君恣幽覿。
贈裴將軍:大君制六合，猛將清九垓。戰馬若龍虎，騰凌何壯哉。將軍臨八荒，烜赫耀英材。劍舞若游電，隨風縈且回。登高望天山，白雲正崔巍。入陣破驕虜，威名雄震雷。一射百馬倒，再射萬夫開。匈奴不敢敵，相呼歸去來。功成報天子，可以畫麟台。
贈僧皎然:秋意西山多，別岑縈左次。繕亭歷三癸，趾趾鄰什寺。元化隱靈蹤，始君啟高致。誅榛養翹楚，鞭草理芳穗。俯砌披水容，逼天掃峰翠。境新耳目換，物遠風塵異。倚石忘世情，援雲得真意。嘉林幸勿剪，禪侶欣可庇。衛法大臣過，佐游群英萃。龍池護清激，虎節到深邃。徒想嵊頂期，於今沒遺記。
詠陶淵明:張良思報韓，龔勝恥事新。狙擊不肯就，捨生悲縉紳。嗚呼陶淵明，奕葉為晉臣。自以公相後，每懷宗國屯。題詩庚子歲，自謂羲皇人。手持山海經，頭戴漉酒巾。興逐孤雲外，心隨還鳥泯。
三言擬五雜組二首:五雜組，繡與錦。往復還，興又寢。不得已，病伏枕。五雜組，甘咸醋。往復還，烏與兔。不得已，韶光度。
使過瑤台寺，有懷圓寂上人:上人居此寺，不出三十年。萬法元無著，一心唯趣禪。忽紆塵外軫，遠訪區中緣。及爾不復見，支提猶岌然。
登平望橋下作:登橋試長望，望極與天平。際海蒹葭色，終朝鳧雁聲。近山猶仿佛，遠水忽微明。更覽諸公作，知高題柱名。
刻清遠道士詩，因而繼作:不到東西寺，於今五十春。朅來從舊賞，林壑宛相親。吳子多藏日，秦王厭勝辰。劍池穿萬仞，盤石坐千人。金氣騰為虎，琴台化若神。登壇仰生一，舍宅嘆珣珉。中嶺分雙樹，回巒絕四鄰。窺臨江海接，崇飾四時新。客有神仙者，於茲雅麗陳。名高清遠峽，文聚鬥牛津。跡異心寧間，聲同質豈均。悠然千載後，知我揖光塵。
雜詩六首:黃鐘叩母音，律呂更循環。邪氣悖正聲，鄭衛生其間。典樂忽涓微，波浪與天渾。嘈嘈鴟梟動，好鳥徒綿蠻。王吉歸鄉里，甘心長閉關。玄黃與丹青，五氣之正色。聖人端其源，上下皆有則。齊侯好紫衣，魏帝婦人飾。女奴厭金翠，傾海未滿臆。何忍嚴子陵，羊裘死荊棘。甘酸不私人，元和運五行。生人受其用，味正心亦平。爪牙相踐傷，日與性命爭。聖人不能絕，鑽燧與炮烹。嗜欲乘此熾，百金資一傾。正銷神耗衰，邪勝體充盈。顏子有餘樂，瓢中寒水清。陰魄淪宇宙，太陽假其明。臣道不敢專，由此見虧盈。未聞東菑稼，一氣嘉谷成。上天降寒暑，地利乃可生。葛藟附柔木，繁陰蔽曾原。風霜摧枝乾，不復庇本根。女蘿依松柏，然後得長存。孔光尊董賢，胡廣慚李固。儒風冠天下，而乃敗王度。絳侯與博陸，忠樸受遺顧。求名不考實，文弊反成蠹。結交得書生，書生鈍且直。爭權復爭利，終不得其力。我逢縱橫者，是我牙與翼。相旋如疾風，並命趨紫極。奔車得停軌，風火何相逼。仁義豈有常，肝膽反為賊。勿嫌書生直，鈍直深可憶。
詠史十一首:昂藏獬豸獸，出自太平年。亂代乃潛伏，縱人為禍愆。嘗聞斷馬劍，每壯朱雲賢。身死名不滅，寒風吹墓田。精靈如有在，幽憤滿松煙。漢皇修雅樂，乘輿臨太學。三老與五更，天王親割牲。一人調風俗，萬國和且平。單於驟款塞，武庫欲銷兵。文物此朝盛，君臣何穆清。至今壝壇下，如有簫韶聲。巢許在嵩潁，陶唐不得臣。九州尚洗耳，一命安能親。綿邈數千祀，丘中誰隱淪。朝游公卿府，夕是山林人。蒲帛揚側陋，薜蘿為縉紳。九重念入夢，三事思降神。且設庭中燎，寧窺泉下鱗。漢時徵百粵，楊僕將樓船。幕府功未立，江湖已騷然。島夷非敢亂，政暴地仍偏。得罪因懷璧，防身輒控弦。三軍求裂土，萬里詎聞天。魏闕心猶在，旗門首已懸。如何得良吏，一為制方圓。秦滅漢帝興，南山有遺老。危冠揖萬乘，幸得厭徵討。當君逐鹿時，臣等已枯槁。寧知市朝變，但覺林泉好。高卧三十年，相看成四皓。帝言翁甚善，見顧何不早。咸稱太子仁，重義亦尊道。側聞驪姬事，申生不自保。暫出商山雲，朅來趨灑掃。東宮成羽翼，楚舞傷懷抱。後代無其人，戾園滿秋草。日照昆侖上，羽人披羽衣。乘龍駕雲霧，欲往心無違。此山在西北，乃是神仙國。靈氣皆自然，求之不可得。何為漢武帝，精思遍群山。糜費巨萬計，宮車終不還。蒼蒼茂陵樹，足以戒人間。天生忠與義，本以佐雍熙。何意李司隸，而當昏亂時。古墳襄城野，斜徑橫秋陂。況不禁樵採，茅莎無孑遺。高標尚可仰，精爽今何之。一忤中常侍，銜冤誰見知。嘗觀黨錮傳，撫捲不勝悲。文侯耽鄭衛，一聽一忘餐。白雪燕姬舞，朱弦趙女彈。淫聲流不返，慆蕩日無端。獻歲受朝時，鳴鐘宴百官。兩床陳管磬，九奏殊未闌。對此唯恐卧，更能整衣冠。蜀主相諸葛，功高名亦尊。驅馳千萬眾，怒目瞰中原。曹伯任公孫，國亡身不存。社宮久蕪沒，白雁猶飛翻。勿言君臣合，可以濟黎元。為蜀諒不易，如曹難復論。六國韓最弱，末年尤畏秦。鄭生為韓計，且欲疲秦人。利物可分社，原情堪滅身。咸陽古城下，萬頃稻苗新。沂水春可涉，泮宮映楊葉。麗色異人間，珊珊搖珮環。展禽恆獨處，深巷生禾黍。城上飛海雲，城中暗春雨。適來鳴珮者，復是誰家女。泥沾珠綴履，雨濕翠毛簪。電影開蓮臉，雷聲飛蕙心。自言沂水曲，採萍兼採菉。歸徑雖可尋，天陰光景促。憐君貞且獨，願許君家宿。徒勞惜衾枕，了不顧雙蛾。艷質誠可重，淫風如禮何。周王惑褒姒，城闕成陂陀。
雲母泉詩:晨登玄石嶺，嶺上寒松聲。朗日風雨霽，高秋天地清。山門開古寺，石竇含純精。洞徹凈金界，夤緣流玉英。澤藥滋畦茂，氣染茶甌馨。飲液盡眉壽，餐和皆體平。瓊漿駐容發，甘露瑩心靈。岱谷謝巧妙，匡山徒有名。願言構蓬蓽，荷鍤引泠泠。訪道出人世，招賢依福庭。此心不能已，寤寐見吾兄。曾結潁陽契，窮年無所成。東西同放逐，蛇豕尚縱橫。江漢阻攜手，天涯萬里情。恩光起憔悴，西上謁承明。秋色變江樹，相思紛以盈。猿啼巴丘戍，月上武陵城。共恨川路永，無由會友生。雲泉不可忘，何日遂躬耕。
寄趙七侍御:搖槳曙江流，江清山復重。心愜賞未足，川迥失前峰。凌灘出極浦，曠若天池通。君陽青嵯峨，開拆混元中。九潭魚龍窟，仙成羽人宮。陰奧潛鬼物，精光動煙空。玄猿啼深蘢，白鳥戲蔥蒙。飛湍鳴金石，激溜鼓雷風。雨濯萬木鮮，霞照千山濃。草閑長餘綠，花靜落幽紅。渚煙見晨釣，山月聞夜舂。覆溪窈窕波，涵石淘溶溶。丹丘忽聚散，素壁相奔沖。白日破昏靄，靈山出其東。勢排昊蒼上，氣壓吳越雄。回頭望雲卿，此恨發吾衷。昔日蕭邵游，四人才成童。屬詞慕孔門，入仕希上公。緯卿陷非罪，折我昆吾鋒。茂挺獨先覺，拔身渡京虹。斯人謝明代，百代墜鵷鴻。世故墜橫流，與君哀路窮。相顧無死節，蒙恩逐殊封。天波洗其瑕，朱衣備朝容。一別凡十年，豈期復相從。餘生得攜手，遺此兩孱翁。群遷失鶯羽，後凋惜長松。衰旅難重別，凄凄滿心胸。遇勝悲獨游，貪奇悵孤逢。禽尚彼何人，胡為束樊籠。吾師度門教，投弁躡遐蹤。
仙游寺有龍潭穴、弄玉祠:舍事入樵徑，雲木深谷口。萬壑移晦明，千峰轉前後。嶷然龍潭上，石勢若奔走。開拆秋天光，崩騰夏雷吼。靈溪自茲去，紆直互紛糾。聽聲靜復喧，望色無更有。冥冥翠微下，高殿映杉柳。滴滴洞穴中，懸泉響相扣。昔時秦王女，羽化年代久。日暮松風來，簫聲生左右。早窺神仙籙，願結芝朮友。安得羡門方，青囊系吾肘。
春游吟:初春遍芳甸，千里藹盈矚。美人摘新英，步步玩春綠。所思杳何處，宛在吳江曲。可憐不得共芳菲，日暮歸來淚滿衣。
長門怨:弱體鴛鴦薦，啼妝翡翠衾。鴉鳴秋殿曉，人靜禁門深。每憶椒房寵，那堪永巷陰。自驚羅帶緩，非復舊來心。
奉使朔方，贈郭都護:絕塞臨光祿，孤營佐貳師。鐵衣山月冷，金鼓朔風悲。都護徵兵日，將軍破虜時。揚鞭玉關道，迴首望旌旗。
尚書都堂瓦松:華省秘仙蹤，高堂露瓦松。葉因春後長，花為雨來濃。影混鴛鴦色，光含翡翠容。天然斯所寄，地勢太無從。接棟臨雙闕，連甍近九重。寧知深澗底，霜雪歲兼封。
海上生明月科試:皎皎秋中月，團團海上生。影開金鏡滿，輪抱玉壺清。漸出三山岊，將凌一漢橫。素娥嘗藥去，烏鵲繞枝驚。照水光偏白，浮雲色最明。此時堯砌下，蓂莢自將榮。
晚日湖上寄所思:與君為近別，不啻遠相思。落日平湖上，看山對此時。
寄從弟:眼病身亦病，浮生已半空。迢迢千里月，應與惠連同。
奉寄彭城公:公子三千客，人人願報恩。應憐抱關者，貧病老夷門。
春行寄興:宜陽城下草萋萋，澗水東流復向西。芳樹無人花自落，春山一路鳥空啼。
江有楓一篇十章:江有楓，其葉矇矇。我友自東，於以游從。山有槭，其葉漠漠。我友徂北，於以休息。想彼槭矣，亦類其楓。矧伊懷人，而忘其東。東可游矣，會之丘矣。於山於水，於廟於寺，於亭於里，君子游焉。於以宴喜，其樂亹亹。粵東可居，彼吳之墟。有田有庭，有朋有書，有蒓有魚，君子居焉。惟以宴醑，其樂徐徐。我朋在矣，彼陸之子。如松如杞，淑問不已。我友於徵，彼鄭之子。如琇如英，德音孔明。我思震澤，菱芡幕幕。寤寐如覿，我思剡溪。杉筱萋萋，寤寐無迷。有鳥有鳥，粵鷗與鷺。浮湍戲渚，皓然潔素，忘其猜妒。彼何人斯，曾足傷懼。此懼惟何，懼置於羅。彼驕者子，讒言孔多。我聞先師，體命委和。公伯之愬，則如予何。悵然山河，惟以嘯歌，其憂也哉。
菊榮一篇五章:採採者菊，芬其榮斯。紫英黃萼，照灼丹墀。愷悌君子，佩服攸宜。王國是維，大君是毗。貽爾子孫，百祿萃之。採採者菊，於邑之城。舊根新莖，布葉垂英。彼美淑人，應家之禎。有弦既鳴，我政則平。宜爾棟崇，必復其慶。採採者菊，於邦之府。陰槐翳柳，邇楹近宇。彼勞者子，喧卑是處。慨其莫知，蘊結誰語。企彼高人，色斯遐舉。採採者菊，於賓之館。既低其枝，又弱其乾。有斐君子，是焉披玩。良辰旨酒，宴飲無算。愴其仳別，終然永嘆。歲方晏矣，霜露殘促。誰其榮斯，有英者菊。豈微春華，懿此貞色。人之侮我，混於薪棘。詩人有言，好是正直。
涼雨一章:習習涼風，泠泠浮飆。君子樂胥，於其賓僚。有女斯夭，式歌且謠。欲言終宥，惟以招邀。於胥樂兮。
有竹一篇七章:有竹斯竿，於閣之前。君子秉心，惟其貞堅兮。有竿斯竹，於閣之側。君子秉操，惟其正直兮。彼蔚者竹，蕭其森矣。有開者閣，宛其深矣。回檐幽砌，如翼如齒。冬之宵，霰雪斯瀌。我有金爐，熹其以歊。夏之日，炎景斯鬱。我有珍簟，凄其以慄。彼紛者務，體其豫矣。有旨者酒，歡其且矣。友僚萃止，跗萼載靴。彼美公之姓兮，那歟應積慶兮，期子惟去之柄兮。
江有歸舟三章:江有歸舟，亦亂其流。之子言旋，嘉名孔修。揚於王庭，允焯其休。舟既歸止，人亦榮止。兄矣弟矣，孝斯踐矣。稱觴燕喜，於岵於屺。彼游惟帆，匪風不揚。有彬伊父，匪學不彰。予其懷而，勉爾無忘。
過河濱，和文學張志尹:隆古日以遠，舉世喪其淳。慷慨懷黃虞，化理何由臻。步出城西門，裴回見河濱。當其側陋時，河水清且潾。滄桑一以變，莽然翳荊榛。至化無苦窳，宇宙將陶甄。太息感悲泉，人往跡未湮。瑟瑟寒原暮，冷風吹衣巾。顧我譾劣質，希聖杳無因。且盡登臨意，鬥酒歡相親。
舟中遇陸棣兄西歸數日得廣陵二三子書知遲晚…墊西岸作:林鳥遙岸鳴，早知東方曙。波上風雨歇，舟人叫將去。蒼蒼前洲日，的的回沙鷺。水氣清曉陰，灘聲隱川霧。舊山勞魂想，憶人阻洄溯。信宿千里餘，佳期曷由遇。前程入楚鄉，弭棹問維揚。但見土音異，始知程路長。寥寥晚空靜，漫漫風淮涼。雲景信可美，風潮殊未央。故人江皋上，永日念容光。中路枉尺書，謂餘瓊樹芳。深期結晤語，竟夕恨相望。冀願崇朝霽，吾其一葦航。
重陽日陪元魯山德秀登北城，矚對新霽，因以贈別:山縣繞古堞，悠悠快登望。雨餘秋天高，目盡無隱狀。綿連滍川回，杳渺鴉路深。彭澤興不淺，臨風動歸心。賴茲琴堂暇，傲睨傾菊酒。人和歲已登，從政復何有。遠山十里碧，一道銜長雲。青霞半落日，混合疑晴曛。漸聞驚棲羽，坐嘆清夜月。中歡愴有違，行子念明發。僅能泯寵辱，未免傷別離。江湖不可忘，風雨勞相思。明時當盛才，短伎安所設。何日謝百裡，從君漢之澨。
留別二三子，得韻字:二紀尚雌伏，徒然忝先進。英英爾眾賢，名實鬱雙振。殘春惜將別，清洛行不近。相與愛後時，無令孤逸韻。
仰答韋司業垂訪五首:呦呦食蘋鹿，常飲清泠川。但悅豐草美，寧知牢饌鮮。主人有幽意，將以充林泉。羅網幸免傷，蒙君復羈牽。高堂列眾賓，廣座鳴清弦。俯仰轉驚惕，裴回獨憂煎。緬懷雲岩路，欲往無由緣。物各有所好，違之傷自然。神龜在南國，緬邈湘川陰。游止蓮葉上，歲時嘉樹林。毒蟲且不近，斤斧何由尋。錯落負奇文，熒煌耀丹金。江山萬里餘，淮海阻且深。獨保貞素質，不為寒暑侵。一逢盛明代，應見通靈心。晉代有儒臣，當年富詞藻。立言寄青史，將以贊王道。遼落緬歲時，辛勤歷江島。且言風波倦，探涉豈為寶。不遇庾徵西，雲誰展懷抱。士貧乏知己，安得成所好。彭陽昔游說，願謁南郢都。王果尚未達，況從夷節謨。豈知晉叔向，無罪嬰囚拘。臨難俟解紛，獨知祁大夫。舉讎且不棄，何必論親疏。夫子覺者也，其能遺我乎。關西一公子，年貌獨青春。被褐來上京，翳然聲未振。中郎何為者，倒屣驚座賓。詞賦豈不佳，盛名亦相因。為君奏此曲，此曲多苦辛。千載不可誣，孰言今無人。
答鄒象先:桂枝常共擢，茅茨冀同薦。一命何阻修，載馳各川縣。壯圖悲歲月，明代恥貧賤。迴首無津梁，只令二毛變。
蒙山作:東蒙鎮海沂，合沓餘百裡。清秋凈氛靄，崖崿隱天起。於役勞往還，息徒暫攀躋。將窮絕跡處，偶得冥心理。雲氣雜虹霓，松聲亂風水。微明綠林際，杳窱丹洞里。仙鳥時可聞，羽人邈難視。此焉多深邃，賢達昔所止。子尚捐俗紛，季隨躡遐軌。蘊真道彌曠，懷古情未已。白鹿凡幾游，黃精復奚似。顧予尚牽纏，家業重書史。少學務從師，壯年貴趨仕。方馳桂林譽，未暇桃源美。歲暮期再尋，幽哉羡門子。
早春過七嶺，寄題硤石裴丞廳壁:出硤寄趣少，晚行偏憶君。依然向來處，官路溪邊雲。茲路豈不劇，能無俗累紛。槐陰永未合，泉聲細猶聞。彌嘆春罷酒，牽卑從此分。登高望城入，斜影半風薰。
送張翚下第歸江東:俱飛仍失路，彩服邇清波。地積東南美，朝遺甲乙科。客愁千里別，春色五湖多。明日舊山去，其如相望何。
越江秋曙:扁舟東路遠，曉月下江濆。瀲灧信潮上，蒼茫孤嶼分。林聲寒動葉，水氣曙連雲。暾日浪中出，榜歌天際聞。伯鸞常去國，安道惜離群。延首剡溪近，詠言懷數君。
山莊月夜作:獻書嗟棄置，疲拙歸田園。且事計然策，將符公冶言。桑榆清暮景，雞犬應遙村。蠶罷里閭晏，麥秋田野喧。澗聲連枕簟，峰勢入階軒。未奏東山妓，先傾北海尊。隴瓜香早熟，庭果落初繁。更愜野人意，農談朝竟昏。
古意:綠筍總成竹，紅花亦成子。能當此時好，獨自幽閨里。夜夜苦更長，愁來不如死。
宿大通和尚塔，敬贈如上人，兼呈常、孫二山人:支公已寂滅，影塔山上古。更有真僧來，道場救諸苦。一承微妙法，寓宿清凈土。身心能自觀，色相了無取。森森松映月，漠漠雲近戶。嶺外飛電明，夜來前山雨。然燈見棲鴿，作禮聞信鼓。曉霽南軒開，秋華凈天宇。願言出世塵，謝爾申及甫。
送薛據之宋州:無媒嗟失路，有道亦乘流。客處不堪別，異鄉應共愁。我生早孤賤，淪落居此州。風土至今憶，山河皆昔游。一從文章事，兩京春復秋。君去問相識，幾人今白頭。
山下晚晴:寥寥遠天凈，溪路何空濛。斜光照疏雨，秋氣生白虹。雲盡山色暝，蕭條西北風。故林歸宿處，一葉下梧桐。
潁陽東溪懷古:靈溪氛霧歇，皎鏡清心顏。空色不映水，秋聲多在山。世人久疏曠，萬物皆自閑。白鷺寒更浴，孤雲晴未還。昔時讓王者，此地閉玄關。無以躡高步，凄涼岑壑間。
早發交崖山還太室作:東林氣微白，寒鳥急高翔。吾亦自茲去，北山歸草堂。仲冬正三五，日月遙相望。蕭蕭過潁上，曨曨辨少陽。川冰生積雪，野火出枯桑。獨往路難盡，窮陰人易傷。傷此無衣客，如何蒙雪霜。
奉試明堂火珠:正位開重屋，凌空出火珠。夜來雙月滿，曙後一星孤。天凈光難滅，雲生望欲無。遙知太平代，國寶在名都。
途中曉發:曉霽長風里，勞歌赴遠期。雲輕歸海疾，月滿下山遲。旅望因高盡，鄉心遇物悲。故林遙不見，況在落花時。
緱山廟:遺廟宿陰陰，孤峰映綠林。步隨仙路遠，意入道門深。澗水流年月，山雲變古今。只聞風竹里，猶有鳳笙音。
同諸公謁啟母祠:閟宮凌紫微，芳草閉閑扉。帝子復何在，王孫游不歸。春風鳴玉佩，暮雨拂靈衣。豈但湘江口，能令懷二妃。
九日登望仙台，呈劉明府容:漢文皇帝有高臺，此日登臨曙色開。三晉雲山皆北向，二陵風雨自東來。關門令尹誰能識，河上仙翁去不回。且欲近尋彭澤宰，陶然共醉菊花杯。
奉酬中書相公至日圓丘攝事合於中書後閣宿齋移止…之作:典籍開書府，恩榮避鼎司。郊丘資有事，齋戒守無為。宿霧蒙瓊樹，餘香覆玉墀。進經逢乙夜，展禮值明時。勛共山河列，名同竹帛垂。年年佐堯舜，相與致雍熙。
登水門樓，見亡友張貞期題望黃河詩，因以感興:吾友東南美，昔聞登此樓。人隨川上逝，書向壁中留。嚴子好真隱，謝公耽遠游。清風初作頌，暇日復銷憂。時與文字古，跡將山水幽。已孤蒼生望，空見黃河流。流落年將晚，悲涼物已秋。天高不可問，掩泣赴行舟。
對雨送鄭陵:別愁復經雨，別淚還如霰。寄心海上雲，千里常相見。
嵩山尋馮煉師不遇:青溪訪道凌煙曙，王子仙成已飛去。更值空山雷雨時，雲林薄暮歸何處。
贈唐祖二子:鴻飛遵枉渚，鹿鳴思故群。物情尚勞愛，況乃予別君。別時花始發，別後蘭再薰。瑤觴滋白露，寶瑟凝涼氛。裴徊北林月，悵望南山雲。雲月渺千里，音徽不可聞。
飛燕篇:孝成皇帝本嬌奢，行幸平陽公主家。可憐女兒三五許，豐茸惜是一園花。歌舞向來人不貴，一旦逢君感君意。君心見賞不見忘，姊妹雙飛入紫房。紫房彩女不得見，專榮固寵昭陽殿。紅妝寶鏡珊瑚台，青瑣銀簧雲母扇。日夕風傳歌舞聲，只擾長信憂人情。長信憂人氣欲絕，君王歌吹終不歇。朝弄瓊簫下彩雲，夜踏金梯上明月。明月薄蝕陽精昏，嬌妒傾城惑至尊。已見白虹橫紫極，復聞飛燕啄皇孫。皇孫不死燕啄折，女弟一朝如火絕。明明天子咸戒之，赫赫宗周褒姒滅。古來賢聖嘆狐裘，一國荒淫萬國羞。安得上方斷馬劍，斬取朱門公子頭。
飲馬長城窟行一作古長城吟:長安少年無遠圖，一生惟羡執金吾。麒麟前殿拜天子，走馬西擊長城胡。胡沙獵獵吹人面，漢虜相逢不相見。遙聞鼙鼓動地來，傳道單於夜猶戰。此時顧恩寧顧身，為君一行摧萬人。壯士揮戈回白日，單於濺血染朱輪。歸來飲馬長城窟，長城道傍多白骨。問之耆老何代人，雲是秦王築城卒。黃昏塞北無人煙，鬼哭啾啾聲沸天。無罪見誅功不賞，孤魂流落此城邊。當昔秦王按劍起，諸侯膝行不敢視。富國強兵二十年，築怨興徭九千里。秦王築城何太愚，天實亡秦非北胡。一朝禍起蕭牆內，渭水咸陽不復都。
賦得明星玉女壇，送廉察尉華陰:洪河之南曰秦鎮，發地削成五千仞。三峰離地皆倚天，唯獨中峰特修峻。上有明星玉女祠，祠壇高眇路逶迤。三十六梯入河漢，樵人往往見蛾眉。蛾眉嬋娟又宜笑，一見樵人下靈廟。仙車欲駕五雲飛，香扇斜開九華照。含情遲佇惜韶年，願侍君邊復中旋。江妃玉佩留為念，嬴女銀簫空自憐。仙俗途殊兩情遽，感君無盡辭君去。遙見明星是妾家，風飄雪散不知處。故人家在西長安，賣藥往來投此山。彩雲蕩漾不可見，綠蘿蒙茸鳥綿蠻。欲求玉女長生法，日夜燒香應自還。
春女行:紫台穹跨連綠波，紅軒鉿匝垂纖羅。中有一人金作面，隔幌玲瓏遙可見。忽聞黃鳥鳴且悲，鏡邊含笑著春衣。羅袖嬋娟似無力，行拾落花比容色。落花一度無再春，人生作樂須及辰。君不見楚王臺上紅顏子，今日皆成狐兔塵。
古蛾眉怨:君不見宜春苑中九華殿，飛閣連連直如發。白日全含朱鳥窗，流雲半入蒼龍闕。宮中彩女夜無事，學鳳吹簫弄清越。珠簾北捲待涼風，繡戶南開向明月。忽聞天子憶蛾眉，寶鳳銜花揲兩螭。傳聲走馬開金屋，夾路鳴環上玉墀。長樂彤庭宴華寢，三千美人曳花錦。燈前含笑更羅衣，帳里承恩薦瑤枕。不意君心半路回，求仙別作望仙台。琳琅禁闥遙相憶，紫翠岩房晝不開。欲向人間種桃實，先從海底覓蓬萊。蓬萊可求不可上，孤舟縹緲知何往。黃金作盤銅作莖，青天白露掌中擎。王母嫣然感君意，雲車羽旆欲相迎。飛廉觀前空怨慕，少君何事須相誤。一朝埋沒茂陵田，賤妾蛾眉不重顧。宮車晚出向南山，仙衛逶迤去不還。朝晡泣對麒麟樹，樹下蒼苔日漸斑。人生百年夜將半，對酒長歌莫長嘆。情知白日不可私，一死一生何足算。
子夜春歌:春氣滿林香，春游不可忘。落花吹欲盡，垂柳折還長。桑女淮南曲，金鞍塞北裝。行行小垂手，日暮渭川陽。
奉和聖制同二相已下群官樂游園宴:未極人心暢，如何帝道明。仍嫌酺宴促，復寵樂游行。陸海披珍藏，天河直鬥城。四關青靄合，數處白雲生。飪餗調元氣，歌鐘溢雅聲。空慚堯舜日，至德杳難名。
奉和聖制送張說上集賢學士賜宴，得筵字:東堂起集賢，貴得從神仙。首命台階老，將崇御府員。送人鏘玉佩，中使拂瓊筵。和樂薰風解，湛恩時雨連。長材成磊落，短翮強翩翾。徒仰蓬萊地，何階不讓緣。
奉和聖制送張尚書巡邊:紫緩尚書印，朱輧丞相車。登朝身許國，出閫將辭家。不憚炎蒸苦，親嘗走集賒。選徒軍有政，誓卒爾無嘩。帝樂風初起，王城日半斜。寵行流聖作，寅餞照台華。騎歷河南樹，旌搖塞北沙。榮懷應盡服，嚴殺已先加。業峻靈祇保，功成道路嗟。寧如鑿空使，遠致石榴花。
涼州詞二首:蒲萄美酒夜光杯，欲飲琵琶馬上催。醉卧沙場君莫笑，古來徵戰幾人回。秦中花鳥已應闌，塞外風沙猶自寒。夜聽胡笳折楊柳，教人意氣憶長安。
春日歸思:楊柳青青杏發花，年光誤客轉思家。不知湖上菱歌女，幾個春舟在若耶。
觀蠻童為伎之作:長裙錦帶還留客，廣額青娥亦效顰。共惜不成金谷妓，虛令看殺玉車人。
古別離:朝日上高臺，離人怨秋草。但見萬里天，不見萬里道。君行本迢遠，苦樂良難保。宿昔夢同衾，憂心常傾倒。含酸欲誰訴，展轉傷懷抱。結發年已遲，徵行去何早。寒暄有時謝，憔悴難再好。人皆算年壽，死者何曾老。少壯無見期，水深風浩浩。
今別離一作別離曲:結發生別離，相思復相保。如何日已久，五變庭中草。渺渺大海途，悠悠吳江島。但恐不出門，出門無遠道。遠道行既難，家貧衣復單。嚴風吹積雪，晨起鼻何酸。人生各有志，豈不懷所安。分明天上日，生死願同歡。
悲哉行:孤兒去慈親，遠客喪主人。莫吟苦辛曲，此曲誰忍聞。可聞不可說，去去無期別。行人念前程，不待參辰沒。朝亦常苦飢，暮亦常苦飢。飄飄萬餘里，貧賤多是非。少年莫遠游，遠游多不歸。
行行且游獵篇:少年多武力，勇氣冠幽州。何以縱心賞，馬啼春草頭。遲遲平原上，狐兔奔林丘。猛虎忽前逝，俊鷹連下鞲。俯身逐南北，輕捷固難儔。所發無不中，失之如我讎。豈唯務馳騁，猗爾暴田疇。殘殺非不痛，古來良有由。
古輓歌:草草閭巷喧，塗車儼成位。冥冥何所須，盡我生人意。北邙路非遠，此別終天地。臨穴頻撫棺，至哀反無淚。爾形未衰老，爾息才童稚。骨肉安可離，皇天若容易。房帷即靈帳，庭宇為哀次。薤露歌若斯，人生盡如寄。
放歌行:吾觀天地圖，世界亦可小。落落大海中，飄浮數洲島。賢愚與蟻虱，一種同草草。地脈日夜流，天衣有時掃。東山謁居士，了我生死道。目見難噬臍，心通可親腦。軒皇竟磨滅，周孔亦衰老。永謝當時人，吾將寶非寶。
傷懷贈故人:稍稍晨鳥翔，淅淅草上霜。人生早罹苦，壽命恐不長。二十學已成，三十名不彰。豈無同門友，貴賤易中腸。驅馬行萬里，悠悠過帝鄉。幸因弦歌末，得上君子堂。眾樂互喧奏，獨子備笙簧。坐中無知音，安得神揚揚。願因高風起，上感白日光。
鄴城懷古:朝發淇水南，將尋北燕路。魏家舊城闕，寥落無人住。伊昔天地屯，曹公獨中據。群臣將北面，白日忽西暮。三台竟寂寞，萬事良難固。雄圖安在哉，衰草沾霜露。崔嵬長河北，尚見應劉墓。古樹藏龍蛇，荒茅伏狐兔。永懷故池館，數子連章句。逸興驅山河，雄詞變雲霧。我行睹遺跡，精爽如可遇。鬥酒將酹君，悲風白楊樹。
傷情:為長心易憂，早孤意常傷。出門先躊躇，入戶亦彷徨。此生一何苦，前事安可忘。兄弟先我沒，孤幼盈我傍。舊居近東南，河水新為梁。松柏今在茲，安忍思故鄉。四時與日月，萬物各有常。秋風已一起，草木無不霜。行行當自勉，不忍再思量。
傷時二首一作宋郊:徘回宋郊上，不睹平生親。獨立正傷心，悲風來孟津。大方載群物，先死有常倫。虎豹不相食，哀哉人食人。豈伊逢世運，天道亮雲雲。太空流素月，三王何明明。光耀侵白日，賢愚迷至精。四時更變化，天道有虧盈。常恐今夜沒，須臾還復生。
田園觀雨兼晴後作:貧賤少情欲，借荒種南陂。我非老農圃，安得良土宜。秋成不廉儉，歲餘多餒飢。顧視倉廩間，有糧不成炊。晨登南園上，暮歇清蟬悲。早苗既芃芃，晚田尚離離。五行孰堪廢，萬物當及時。賢哉數夫子，開翅慎勿遲。
汴河阻風:清晨自梁宋，掛席之楚荊。出浦風漸惡，傍灘舟欲橫。大河噴東註，群動皆窅冥。白霧魚龍氣，黑雲牛馬形。蒼茫迷所適，危安懼暫寧。信此天地內，孰為身命輕。丈夫苟未達，所向須存誠。前路舍舟去，東南仍曉晴。
行路難:君不見高山萬仞連蒼旻，天長地久成埃塵。君不見長松百尺多勁節，狂風暴雨終摧折。古今何世無聖賢，吾愛伯陽真乃天。金堂玉闕朝群仙，拍手東海成桑田。海中之水慎勿枯，烏鳶啄蚌傷明珠。行路難，艱險莫踟躕。
途中寄友人:昔時聞遠路，謂是等閑行。及到求人地，始知為客情。事將公道背，塵繞馬蹄生。倘使長如此，便堪休去程。
寒食:二月江南花滿枝，他鄉寒食遠堪悲。貧居往往無煙火，不獨明朝為子推。
新安江上寄處士:深潭與淺灘，萬轉出新安。人遠禽魚靜，山空水木寒。嘯起青蘋末，吟矚白雲端。即事遂幽賞，何必掛儒冠。
守睢陽作:接戰春來苦，孤城日漸危。合圍侔月暈，分守若魚麗。屢厭黃塵起，時將白羽揮。裹瘡猶出陣，飲血更登陴。忠信應難敵，堅貞諒不移。無人報天子，心計欲何施。
題衡陽泗州寺:一水悠悠百粵通，片帆無奈信秋風。幾層峽浪寒舂月，盡日江天雨打篷。漂泊漸搖青草外，鄉關誰念雪園東。未知今夜依何處，一點漁燈出葦叢。
古意二首:秦庭初指鹿，群盜滿山東。忤意皆誅死，所言誰肯忠。武關猶未啟，兵入望夷宮。為祟非涇水，人君道自窮。崇蘭生澗底，香氣滿幽林。採採欲為贈，何人是同心。日暮徒盈把，裴回憂思深。慨然紉雜佩，重奏丘中琴。
行路難五首:君不見岩下井，百尺不及泉。君不見山上苗，數寸凌雲煙。人生賦命亦如此，何苦太息自憂煎。但願親友長含笑，相逢不乏杖頭錢。寒夜邀歡須秉燭，豈得常思花柳年。君不見門前柳，榮耀暫時蕭索久。君不見陌上花，狂風吹去落誰家。鄰家思婦見之嘆，蓬首不梳心歷亂。盛年夫婿長別離，歲暮相逢色已換。君不見芳樹枝，春花落盡蜂不窺。君不見梁上泥，秋風始高燕不棲。蕩子從軍事徵戰，蛾眉嬋娟守空閨。獨宿自然堪下淚，況復時聞烏夜啼。君不見雲中月，暫盈還復缺。君不見林下風，聲遠意難窮。親故平生或聚散，歡娛未盡尊酒空。嘆息青青陵上柏，歲寒能有幾人同。君不見東流水，一去無窮已。君不見西郊雲，日夕空氛氳。群雁裴回不能去，一雁悲鳴復失群。人生結交在終始，莫以升沈中路分。
夜渡江:舟人自相報，落日下芳潭。夜火連淮市，春風滿客帆。水窮滄海畔，路盡小山南。且喜鄉園近，言榮意未甘。
奉和劉採訪縉雲南嶺作:百越城池枕海圻，永嘉山水復相依。懸蘿弱筱垂清淺，宿雨朝暾和翠微。鳥訝山經傳不盡，花隨月令數仍稀。幸陪謝客題詩句，誰與王孫此地歸。
思歸，寄東林澈上人:王事紛紛無暇日，浮生冉冉只如雲。已為平子歸休計，五老岩前必共聞。
答澈公:空山泉落松窗靜，閑地草生春日遲。白發漸多身未退，依依常在永禪師。
洛出書:海內昔凋瘵，天網斯浡潏。龜靈啟聖圖，龍馬負書出。大哉明德盛，遠矣彞倫秩。地敷作乂功，人免為魚恤。既彰千國理，豈止百川溢。永賴至於今，疇庸未雲畢。
臨風舒錦:麗錦匹雲終，襜襜展向風。花開翻覆翠，色亂動搖紅。縷散悠揚里，文回照灼中。低垂疑步障，吹起作晴虹。既與丘遲夢，深知卓氏功。還鄉將制服，從此表亨通。
東皇太一詞:吉日初齋戒，靈巫穆上皇。焚香布瑤席，鳴佩奠椒漿。緩舞花飛滿，清歌水去長。回波送神曲，雲雨滿瀟湘。
薊北行二首:旄頭有精芒，胡騎獵秋草。羽檄南渡河，邊庭用兵早。漢家愛徵戰，宿將今已老。辛苦羽林兒，從戎榆關道。一身救邊速，烽火通薊門。前軍飛鳥斷，格鬥塵沙昏。寒日鼓聲急，單於夜將奔。當須徇忠義，身死報國恩。
送妻:平生志業在琴詩，頭上如今有二絲。漁父尚知溪谷暗，山妻不信出身遲。荊釵任意撩新鬢，明鏡從他別畫眉。今日便同行路客，相逢即是下山時。
從張丞相游南紀城獵，戲贈裴迪張參軍:從禽非吾樂，不好雲夢田。歲暮登城望，偏令鄉思懸。公卿有幾幾，車騎何翩翩。世祿金張貴，官曹幕府賢。順時行殺氣，飛刃爭割鮮。十里屆賓館，徵聲匝妓筵。高標回落日，平楚散芳煙。何意狂歌客，從公亦在旃。
登江中孤嶼，贈白雲先生王迥:悠悠清江水，水落沙嶼出。回潭石下深，綠筱岸傍密。鮫人潛不見，漁父歌自逸。憶與君別時，泛舟如昨日。夕陽開返照，中坐興非一。南望鹿門山，歸來恨如失。
晚春卧病寄張八:南陌春將晚，北窗猶卧病。林園久不游，草木一何盛。狹逕花障迷，閑庭竹掃凈。翠羽戲蘭苕，赬鱗動荷柄。念我平生好，江鄉遠從政。雲山阻夢思，衾枕勞歌詠。歌詠復何為，同心恨別離。世途皆自媚，流俗寡相知。賈誼才空逸，安仁鬢欲絲。遙情每東註，奔晷復西馳。常恐填溝壑，無由振羽儀。窮通若有命，欲向論中推。
秋登蘭山寄張五:北山白雲里，隱者自怡悅。相望試登高，心飛逐鳥滅。愁因薄暮起，興是清秋發。時見歸村人，沙行渡頭歇。天邊樹若薺，江畔舟如月。何當載酒來，共醉重陽節。
入峽寄弟:吾昔與爾輩，讀書常閉門。未嘗冒湍險，豈顧垂堂言。自此歷江湖，辛勤難具論。往來行旅弊，開鑿禹功存。壁立千峰峻，潈流萬壑奔。我來凡幾宿，無夕不聞猿。浦上搖歸戀，舟中失夢魂。淚沾明月峽，心斷鶺鴒原。離闊星難聚，秋深露已繁。因君下南楚，書此示鄉園。
湖中旅泊，寄閻九司戶防:桂水通百越，扁舟期曉發。荊雲蔽三巴，夕望不見家。襄王夢行雨，才子謫長沙。長沙饒瘴癘，胡為苦留滯。久別思款顏，承歡懷接袂。接袂杳無由，徒增旅泊愁。清猿不可聽，沿月下湘流。
大堤行寄萬七:大堤行樂處，車馬相馳突。歲歲春草生，踏青二三月。王孫挾珠彈，游女矜羅襪。攜手今莫同，江花為誰發。
仲夏歸漢南園，寄京邑耆舊:嘗讀高士傳，最嘉陶徵君。日耽田園趣，自謂羲皇人。予復何為者，棲棲徒問津。中年廢丘壑，上國旅風塵。忠欲事明主，孝思侍老親。歸來當炎夏，耕稼不及春。扇枕北窗下，採芝南澗濱。因聲謝同列，吾慕潁陽真。
題雲門山，寄越府包戶曹、徐起居:我行適諸越，夢寐懷所歡。久負獨往願，今來恣游盤。台嶺踐磴石，耶溪溯林湍。舍舟入香界，登閣憩旃檀。晴山秦望近，春水鏡湖寬。遠懷佇應接，卑位徒勞安。白雲日夕滯，滄海去來觀。故國眇天末，良朋在朝端。遲爾同攜手，何時方掛冠。
宿揚子津，寄潤州長山劉隱士:所思在建業，欲往大江深。日夕望京口，煙波愁我心。心馳茅山洞，目極楓樹林。不見少微星，星霜勞夜吟。
書懷貽京邑同好:維先自鄒魯，家世重儒風。詩禮襲遺訓，趨庭沾末躬。晝夜常自強，詞翰頗亦工。三十既成立，嗟吁命不通。慈親向羸老，喜懼在深衷。甘脆朝不足，簞瓢夕屢空。執鞭慕夫子，捧檄懷毛公。感激遂彈冠，安能守固窮。當途訴知己，投刺匪求蒙。秦楚邈離異，翻飛何日同。
還山貽湛法師:幼聞無生理，常欲觀此身。心跡罕兼遂，崎嶇多在塵。晚途歸舊壑，偶與支公鄰。導以微妙法，結為清凈因。煩惱業頓舍，山林情轉殷。朝來問疑義，夕話得清真。墨妙稱古絕，詞華驚世人。禪房閉虛靜，花藥連冬春。平石藉琴硯，落泉灑衣巾。欲知冥滅意，朝夕海鷗馴。
夏日南亭懷辛大:山光忽西落，池月漸東上。散發乘夕涼，開軒卧閑敞。荷風送香氣，竹露滴清響。欲取鳴琴彈，恨無知音賞。感此懷故人，中宵勞夢想。
秋宵月下有懷:秋空明月懸，光彩露沾濕。驚鵲棲未定，飛螢捲簾入。庭槐寒影疏，鄰杵夜聲急。佳期曠何許，望望空佇立。
將適天台，留別臨安李主簿:枳棘君尚棲，匏瓜吾豈系。念離當夏首，漂泊指炎裔。江海非墮游，田園失歸計。定山既早發，漁浦亦宵濟。泛泛隨波瀾，行行任艫枻。故林日已遠，群木坐成翳。羽人在丹丘，吾亦從此逝。
送丁大鳳進士赴舉，呈張九齡:吾觀鷦鷯賦，君負王佐才。惜無金張援，十上空歸來。棄置鄉園老，翻飛羽翼摧。故人今在位，岐路莫遲回。
送吳悅游韶陽:五色憐鳳雛，南飛適鷓鴣。楚人不相識，何處求椅梧。去去日千里，茫茫天一隅。安能與斥鷃，決起但槍榆。
適越留別譙縣張主簿、申屠少府:朝乘汴河流，夕次譙縣界。幸值西風吹，得與故人會。君學梅福隱，餘從伯鸞邁。別後能相思，浮雲在吳會。
送陳七赴西軍:吾觀非常者，碌碌在目前。君負鴻鵠志，蹉跎書劍年。一聞邊烽動，萬里忽爭先。餘亦赴京國，何當獻凱還。
送從弟邕下第後尋會稽:疾風吹徵帆，倏爾向空沒。千里在俄頃，三江坐超忽。向來共歡娛，日夕成楚越。落羽更分飛，誰能不驚骨。
送辛大之鄂渚不及:送君不相見，日暮獨愁緒。江上空裴回，天邊迷處所。郡邑經樊鄧，山河入嵩汝。蒲輪去漸遙，石徑徒延佇。
江上別流人:以我越鄉客，逢君謫居者。分飛黃鶴樓，流落蒼梧野。驛使乘雲去，徵帆沿溜下。不知從此分，還袂何時把。
宴包二融宅:閑居枕清洛，左右接大野。門庭無雜賓，車轍多長者。是時方盛夏，風物自瀟灑。五日休沐歸，相攜竹林下。開襟成歡趣，對酒不能罷。煙暝棲鳥迷，餘將歸白社。
與王昌齡宴王道士房:歸來卧青山，常夢游清都。漆園有傲吏，惠好在招呼。書幌神仙籙，畫屏山海圖。酌霞復對此，宛似入蓬壺。
襄陽公宅飲:窈窕夕陽佳，豐茸春色好。欲覓淹留處，無過狹斜道。綺席捲龍須，香杯浮瑪瑙。北林積修樹，南池生別島。手撥金翠花，心迷玉紅草。談笑光六義，發論明三倒。座非陳子驚，門還魏公掃。榮辱應無間，歡娛當共保。
尋香山湛上人:朝游訪名山，山遠在空翠。氛氳亘百裡，日入行始至。杖策尋故人，解鞭暫停騎。石門殊豁險，篁徑轉森邃。法侶欣相逢，清談曉不寐。平生慕真隱，累日探奇異。野老朝入田，山僧暮歸寺。松泉多逸響，苔壁饒古意。谷口聞鐘聲，林端識香氣。願言投此山，身世兩相棄。
雲門寺西六七里，聞符公蘭若最幽，與薛八同往:謂予獨迷方，逢子亦在野。結交指松柏，問法尋蘭若。小溪劣容舟，怪石屢驚馬。所居最幽絕，所住皆靜者。雲簇興座隅，天空落階下。上人亦何聞，塵念都已舍。四禪合真如，一切是虛假。願承甘露潤，喜得惠風灑。依止托山門，誰能效丘也。
宿天台桐柏觀:海行信風帆，夕宿逗雲島。緬尋滄洲趣，近愛赤城好。捫蘿亦踐苔，輟棹恣探討。息陰憩桐柏，採秀弄芝草。鶴唳清露垂，雞鳴信潮早。願言解纓紱，從此去煩惱。高步凌四明，玄蹤得三老。紛吾遠游意，學彼長生道。日夕望三山，雲濤空浩浩。
峴潭作:石潭傍隈隩，沙岸曉夤緣。試垂竹竿釣，果得槎頭鯿。美人騁金錯，纖手膾紅鮮。因謝陸內史，蒓羹何足傳。
題終南翠微寺空上人房:翠微終南里，雨後宜返照。閉關久沈冥，杖策一登眺。遂造幽人室，始知靜者妙。儒道雖異門，雲林頗同調。兩心相喜得，畢景共談笑。暝還高窗眠，時見遠山燒。緬懷赤城標，更憶臨海嶠。風泉有清音，何必蘇門嘯。
初春漢中漾舟:羊公峴山下，神女漢皋曲。雪罷冰復開，春潭千丈綠。輕舟恣來往，探玩無厭足。波影搖妓釵，沙光逐人目。傾杯魚鳥醉，聯句鶯花續。良會難再逢，日入須秉燭。
宿業師山房，期丁大不至:夕陽度西嶺，群壑倏已暝。松月生夜涼，風泉滿清聽。樵人歸欲盡，煙鳥棲初定。之子期宿來，孤琴候蘿徑。
耶溪泛舟:落景餘清輝，輕橈弄溪渚。澄明愛水物，臨泛何容與。白首垂釣翁，新妝浣紗女。相看似相識，脈脈不得語。
彭蠡湖中望廬山:太虛生月暈，舟子知天風。掛席候明發，眇漫平湖中。中流見匡阜，勢壓九江雄。黤黕容霽色，崢嶸當曉空。香爐初上日，瀑布噴成虹。久欲追尚子，況茲懷遠公。我來限於役，未暇息微躬。淮海途將半，星霜歲欲窮。寄言岩棲者，畢趣當來同。
登鹿門山:清曉因興來，乘流越江峴。沙禽近方識，浦樹遙莫辨。漸至鹿門山，山明翠微淺。岩潭多屈曲，舟楫屢回轉。昔聞龐德公，採藥遂不返。金澗餌芝朮，石床卧苔蘚。紛吾感耆舊，結攬事攀踐。隱跡今尚存，高風邈已遠。白雲何時去，丹桂空偃蹇。探討意未窮，回艇夕陽晚。
游明禪師西山蘭若:西山多奇狀，秀出倚前楹。停午收彩翠，夕陽照分明。吾師住其下，禪坐證無生。結廬就嵌窟，剪苕通往行。談空對樵叟，授法與山精。日暮方辭去，田園歸冶城。
登望楚山最高頂:山水觀形勝，襄陽美會稽。最高唯望楚，曾未一攀躋。石壁疑削成，眾山比全低。晴明試登陟，目極無端倪。雲夢掌中小，武陵花處迷。暝還歸騎下，蘿月映深溪。
疾愈過龍泉寺精舍，呈易、業二公:停午聞山鐘，起行散愁疾。尋林採芝去，轉谷松翠密。傍見精舍開，長廊飯僧畢。石渠流雪水，金子耀霜橘。竹房思舊游，過憩終永日。入洞窺石髓，傍崖採蜂蜜。日暮辭遠公，虎溪相送出。
萬山潭作:垂釣坐盤石，水清心亦閑。魚行潭樹下，猿掛島藤間。游女昔解佩，傳聞於此山。求之不可得，沿月棹歌還。
與黃侍御北津泛舟:津無蛟龍患，日夕常安流。本欲避驄馬，何如同鷁舟。豈伊今日幸，曾是昔年游。莫奏琴中鶴，且隨波上鷗。堤緣九里郭，山面百城樓。自顧躬耕者，才非管樂儔。聞君薦草澤，從此泛滄洲。
洗然弟竹亭:吾與二三子，平生結交深。俱懷鴻鵠志，昔有鶺鴒心。逸氣假毫翰，清風在竹林。達是酒中趣，琴上偶然音。
山中逢道士雲公:春餘草木繁，耕種滿田園。酌酒聊自勸，農夫安與言。忽聞荊山子，時出桃花源。採樵過北谷，賣藥來西村。村煙日雲夕，榛路有歸客。杖策前相逢，依然是疇昔。邂逅歡覯止，殷勤敘離隔。謂予搏扶桑，輕舉振六翮。奈何偶昌運，獨見遺草澤。既笑接輿狂，仍憐孔丘厄。物情趨勢利，吾道貴閑寂。偃息西山下，門庭罕人跡。何時還清溪，從爾煉丹液。
越中逢天台太乙子:仙穴逢羽人，停艫向前拜。問餘涉風水，何處遠行邁。登陸尋天台，順流下吳會。茲山夙所尚，安得問靈怪。上逼青天高，俯臨滄海大。雞鳴見日出，常覿仙人旆。往來赤城中，逍遙白雲外。莓苔異人間，瀑布當空界。福庭長自然，華頂舊稱最。永此從之游，何當濟所屆。
家園卧疾，畢太祝曜見尋:伏枕舊游曠，笙簧勞夢思。平生重交結，迨此令人疑。冰室無暖氣，炎雲空赫曦。隙駒不暫駐，日聽涼蟬悲。壯圖哀未立，斑白恨吾衰。夫子自南楚，緬懷嵩汝期。顧予衡茅下，兼致稟物資。脫分趨庭禮，殷勤伐木詩。脫君車前鞅，設我園中葵。鬥酒須寒興，明朝難重持。
白雲先生王迥見訪:閑歸日無事，雲卧晝不起。有客款柴扉，自雲巢居子。居閑好芝朮，採藥來城市。家在鹿門山，常游澗澤水。手持白羽扇，腳步青芒履。聞道鶴書徵，臨流還洗耳。
田園作:弊廬隔塵喧，惟先養恬素。卜鄰近三徑，植果盈千樹。粵餘任推遷，三十猶未遇。書劍時將晚，丘園日已暮。晨興自多懷，晝坐常寡悟。沖天羡鴻鵠，爭食羞雞鶩。望斷金馬門，勞歌採樵路。鄉曲無知己，朝端乏親故。誰能為揚雄，一薦甘泉賦。
採樵作:採樵人深山，山深樹重疊。橋崩卧槎擁，路險垂藤接。日落伴將稀，山風拂蘿衣。長歌負輕策，平野望煙歸。
自潯陽泛舟經明海:大江分九流，淼淼成水鄉。舟子乘利涉，往來至潯陽。因之泛五湖，流浪經三湘。觀濤壯枚發，弔屈痛沉湘。魏闕心恆在，金門詔不忘。遙憐上林雁，冰泮也迴翔。
早發漁浦潭:東旭早光芒，渚禽已驚聒。卧聞漁浦口，橈聲暗相撥。日出氣象分，始知江湖闊。美人常晏起，照影弄流沫。飲水畏驚猿，祭魚時見獺。舟行自無悶，況值晴景豁。
經七里灘:予奉垂堂誡，千金非所輕。為多山水樂，頻作泛舟行。五嶽追向子，三湘弔屈平。湖經洞庭闊，江入新安清。復聞嚴陵瀨，乃在茲湍路。疊障數百裡，沿洄非一趣。彩翠相氛氳，別流亂奔註。釣磯平可坐，苔磴滑難步。猿飲石下潭，鳥還日邊樹。觀奇恨來晚，倚棹惜將暮。揮手弄潺湲，從茲洗塵慮。
歲暮海上作:仲尼既雲歿，餘亦浮於海。昏見鬥柄回，方知歲星改。虛舟任所適，垂釣非有待。為問乘槎人，滄洲復誰在。
南歸阻雪:我行滯宛許，日夕望京豫。曠野莽茫茫，鄉山在何處。孤煙村際起，歸雁天邊去。積雪覆平皋，飢鷹捉寒兔。少年弄文墨，屬意在章句。十上恥還家，裴回守歸路。
聽鄭五愔彈琴:阮籍推名飲，清風滿竹林。半酣下衫袖，拂拭龍唇琴。一杯彈一曲，不覺夕陽沉。予意在山水，聞之諧夙心。
同張明府清鏡嘆:妾有盤龍鏡，清光常晝發。自從生塵埃，有若霧中月。愁來試取照，坐嘆生白發。寄語邊塞人，如何久離別。
庭橘:明發覽群物，萬木何陰森。凝霜漸漸水，庭橘似懸金。女伴爭攀摘，摘窺礙葉深。並生憐共蒂，相示感同心。骨刺紅羅被，香黏翠羽簪。擎來玉盤里，全勝在幽林。
早梅:園中有早梅，年例犯寒開。少婦曾攀折，將歸插鏡台。猶言看不足，更欲剪刀裁。
清明即事:帝里重清明，人心自愁思。車聲上路合，柳色東城翠。花落草齊生，鶯飛蝶雙戲。空堂坐相憶，酌茗聊代醉。
和盧明府送鄭十三還京兼寄之什:昔時風景登臨地，今日衣冠送別筵。醉坐自傾彭澤酒，思歸長望白雲天。洞庭一葉驚秋早，濩落空嗟滯江島。寄語朝廷當世人，何時重見長安道。
高陽池送朱二:當昔襄陽雄盛時，山公常醉習家池。池邊釣女日相隨，妝成照影競來窺。澄波澹澹芙蓉發，綠岸毿毿楊柳垂。一朝物變人亦非，四面荒涼人徑稀。意氣豪華何處在，空餘草露濕羅衣。此地朝來餞行者，翻向此中牧徵馬。徵馬分飛日漸斜，見此空為人所嗟。殷勤為訪桃源路，予亦歸來松子家。
鸚鵡洲送王九之江左:昔登江上黃鶴樓，遙愛江中鸚鵡洲。洲勢逶迤繞碧流，鴛鴦鸂鶒滿灘頭。灘頭日落沙磧長，金沙熠熠動飆光。舟人牽錦纜，浣女結羅裳。月明全見蘆花白，風起遙聞杜若香。君行採採莫相忘。
送王七尉松滋，得陽台雲:君不見巫山神女作行雲，霏紅沓翠曉氛氳。嬋娟流入楚王夢，倏忽還隨零雨分。空中飛去復飛來，朝朝暮暮下陽台。愁君此去為仙尉，便逐行雲去不回。
夜歸鹿門山歌:山寺鐘鳴晝已昏，漁梁渡頭爭渡喧。人隨沙路向江村，餘亦乘舟歸鹿門。鹿門月照開煙樹，忽到龐公棲隱處。岩扉松徑長寂寥，惟有幽人夜來去。
長樂宮:秦城舊來稱窈窕，漢家更衣應不少。紅粉邀君在何處，青樓苦夜長難曉。長樂宮中鐘暗來，可憐歌舞慣相催。歡娛此事今寂寞，惟有年年陵樹哀。
示孟郊:蔓草蔽極野，蘭芝結孤根。眾音何其繁，伯牙獨不喧。當時高深意，舉世無能分。鐘期一見知，山水千秋聞。爾其保靜節，薄俗徒雲雲。
和張丞相春朝對雪:迎氣當春至，承恩喜雪來。潤從河漢下，花逼艷陽開。不睹豐年瑞，焉知燮理才。撒鹽如可擬，願糝和羹梅。
和張明府登鹿門作:忽示登高作，能寬旅寓情。弦歌既多暇，山水思微清。草得風光動，虹因雨氣成。謬承巴裡和，非敢應同聲。
和張二自穰縣還途中遇雪:風吹沙海雪，漸作柳園春。宛轉隨香騎，輕盈伴玉人。歌疑郢中客，態比洛川神。今日南歸楚，雙飛似入秦。
和賈主簿弁九日登峴山:楚萬重陽日，群公賞宴來。共乘休沐暇，同醉菊花杯。逸思高秋發，歡情落景催。國人咸寡和，遙愧洛陽才。
望洞庭湖，贈張丞相一作臨洞庭:八月湖水平，涵虛混太清。氣蒸雲夢澤，波撼岳陽城。欲濟無舟楫，端居恥聖明。坐觀垂釣者，空有羡魚情。
贈道士參寥:蜀琴久不弄，玉匣細塵生。絲脆弦將斷，金徽色尚榮。知音徒自惜，聾俗本相輕。不遇鐘期聽，誰知鸞鳳聲。
京還贈張一作王維:拂衣何處去，高枕南山南。欲徇五鬥祿，其如七不堪。早朝非晚起，束帶異抽簪。因向智者說，游魚思舊潭。
題李十四莊，兼贈綦毋校書:聞君息陰地，東郭柳林間。左右瀍澗水，門庭緱氏山。抱琴來取醉，垂釣坐乘閑。歸客莫相待，尋源殊未還。
九日龍沙作，寄劉大昚虛:龍沙豫章北，九日掛帆過。風俗因時見，湖山發興多。客中誰送酒，棹里自成歌。歌竟乘流去，滔滔任夕波。
寄趙正字:正字芸香閣，幽人竹素園。經過宛如昨，歸卧寂無喧。高鳥能擇木，羝羊漫觸藩。物情今已見，從此願忘言。
洞庭湖寄閻九:洞庭秋正闊，餘欲泛歸船。莫辨荊吳地，唯餘水共天。渺瀰江樹沒，合沓海潮連。遲爾為舟楫，相將濟巨川。
秦中感秋，寄遠上人一作崔國輔詩:一丘常欲卧，三徑苦無資。北土非吾願，東林懷我師。黃金然桂盡，壯志逐年衰。日夕涼風至，聞蟬但益悲。
宿永嘉江，寄山陰崔少府國輔:我行窮水國，君使入京華。相去日千里，孤帆天一涯。卧聞海潮至，起視江月斜。借問同舟客，何時到永嘉。
上巳洛中寄王九迥一作王迥十九:卜洛成周地，浮杯上巳筵。鬥雞寒食下，走馬射堂前。垂柳金堤合，平沙翠幕連。不知王逸少，何處會群賢。
聞裴侍御朏自襄州司戶除豫州司戶，因以投寄:故人荊府掾，尚有柏台威。移職自樊衍，芳聲聞帝畿。昔餘卧林巷，載酒過柴扉。松菊無時賞，鄉園欲懶歸。
江上寄山陰崔少府國輔:春堤楊柳發，憶與故人期。草木本無意，榮枯自有時。山陰定遠近，江上日相思。不及蘭亭會，空吟祓禊詩。
夜泊廬江，聞故人在東寺，以詩寄之:江路經廬阜，松門入虎溪。聞君尋寂樂，清夜宿招提。石鏡山精怯，禪枝怖鴿棲。一燈如悟道，為照客心迷。
宿桐廬江，寄廣陵舊游:山暝聞猿愁，滄江急夜流。風鳴兩岸葉，月照一孤舟。建德非吾土，維揚憶舊游。還將兩行淚，遙寄海西頭。
南還舟中寄袁太祝:沿溯非便習，風波厭苦辛。忽聞遷谷鳥，來報五陵春。嶺北迴徵帆，巴東問故人。桃源何處是，游子正迷津。
東陂遇雨，率爾貽謝南池:田家春事起，丁壯就東陂。殷殷雷聲作，森森雨足垂。海虹晴始見，河柳潤初移。予意在耕鑿，因君問土宜。
行至汝墳寄盧徵君:行乏憩予駕，依然見汝墳。洛川方罷雪，嵩嶂有殘雲。曳曳半空里，明明五色分。聊題一時興，因寄盧徵君。
寄天台道士:海上求仙客，三山望幾時。焚香宿華頂，裛露採靈芝。屢躡莓苔滑，將尋汗漫期。倘因松子去，長與世人辭。
唐城館中早發，寄楊使君:犯霜驅曉駕，數里見唐城。旅館歸心逼，荒村客思盈。訪人留後信，策蹇赴前程。欲識離魂斷，長空聽雁聲。
澗南即事，貽皎上人:弊廬在郭外，素產惟田園。左右林野曠，不聞朝市喧。釣竿垂北澗，樵唱入南軒。書取幽棲事，將尋靜者論。
重酬李少府見贈:養疾衡檐下，由來浩氣真。五行將禁火，十步任尋春。致敬惟桑梓，邀歡即主人。回看後凋色，青翠有松筠。
九日懷襄陽:去國似如昨，倏然經杪秋。峴山不可見，風景令人愁。誰採籬下菊，應閑池上樓。宜城多美酒，歸與葛強游。
初出關旅亭夜坐，懷王大校書:向夕槐煙起，蔥蘢池館曛。客中無偶坐，關外惜離群。燭至螢光滅，荷枯雨滴聞。永懷芸閣友，寂寞滯揚雲。
人日登南陽驛門亭子，懷漢川諸友:朝來登陟處，不似艷陽時。異縣殊風物，羈懷多所思。剪花驚歲早，看柳訝春遲。未有南飛雁，裁書欲寄誰。
早寒江上有懷一作江上思歸:木落雁南度，北風江上寒。我家襄水上，遙隔楚雲端。鄉淚客中盡，孤帆天際看。迷津欲有問，平海夕漫漫。
閑園懷蘇子:林園雖少事，幽獨自多違。向夕開簾坐，庭陰落景微。鳥過煙樹宿，螢傍水軒飛。感念同懷子，京華去不歸。
同盧明府餞張郎中除義王府司馬，海園作:上國山河列，賢王邸第開。故人分職去，潘令寵行來。冠蓋趨梁苑，江湘失楚材。豫愁軒騎動，賓客散池台。
送張子容進士赴舉:夕曛山照滅，送客出柴門。惆悵野中別，殷勤岐路言。茂林予偃息，喬木爾飛翻。無使谷風誚，須令友道存。
送張參明經舉，兼向涇州覲省:十五彩衣年，承歡慈母前。孝廉因歲貢，懷橘向秦川。四座推文舉，中郎許仲宣。泛舟江上別，誰不仰神仙。
送張祥之房陵:我家南渡頭，慣習野人舟。日夕弄清淺，林湍逆上流。山河據形勝，天地生豪酋。君意在利往，知音期自投。
送吳宣從事一作送蘇六從軍:才有幕中士，寧無塞上勛。漢兵將滅虜，王粲始從軍。旌旆邊庭去，山川地脈分。平生一匕首，感激贈夫君。
送桓子之郢成禮:聞君馳彩騎，躞蹀指南荊。為結潘楊好，言過鄢郢城。摽梅詩有贈，羔雁禮將行。今夜神仙女，應來感夢情。
留別王侍御維:寂寂竟何待，朝朝空自歸。欲尋芳草去，惜與故人違。當路誰相假，知音世所稀。只應守索寞，還掩故園扉。
早春潤州送從弟還鄉:兄弟游吳國，庭闈戀楚關。已多新歲感，更餞白眉還。歸泛西江水，離筵北固山。鄉園欲有贈，梅柳著先攀。
峴山餞房琯、崔宗之:貴賤平生隔，軒車是日來。青陽一覯止，雲路豁然開。祖道衣冠列，分亭驛騎催。方期九日聚，還待二星回。
送謝錄事之越:清旦江天迥，涼風西北吹。白雲向吳會，徵帆亦相隨。想到耶溪日，應探禹穴奇。仙書倘相示，予在此山陲。
洛中送奚三還揚州:水國無邊際，舟行共使風。羡君從此去，朝夕見鄉中。予亦離家久，南歸恨不同。音書若有問，江上會相逢。
送告八從軍:男兒一片氣，何必五車書。好勇方過我，多才便起予。運籌將入幕，養拙就閑居。正待功名遂，從君繼兩疏。
送元公之鄂渚，尋觀主張驂鸞:桃花春水漲，之子忽乘流。峴首辭蛟浦，江中問鶴樓。贈君青竹杖，送爾白蘋洲。應是神仙子，相期汗漫游。
送王五昆季省覲:公子戀庭闈，勞歌涉海涯。水乘舟楫去，親望老萊歸。斜日催烏鳥，清江照彩衣。平生急難意，遙仰鶺鴒飛。
送崔遏:片玉來誇楚，治中作主人。江山增潤色，詞賦動陽春。別館當虛敞，離情任吐伸。因聲兩京舊，誰念卧漳濱。
送盧少府使入秦:楚關望秦國，相去千里餘。州縣勤王事，山河轉使車。祖筵江上列，離恨別前書。願及芳年賞，嬌鶯二月初。
送袁十嶺南尋弟:早聞牛渚詠，今見鶺鴒心。羽翼嗟零落，悲鳴別故林。蒼梧白雲遠，煙水洞庭深。萬里獨飛去，南風遲爾音。
永嘉別張子容:舊國餘歸楚，新年子北徵。掛帆愁海路，分手戀朋情。日夕故園意，汀洲春草生。何時一杯酒，重與季鷹傾。
東京留別諸公一題作京還別新豐諸友:吾道昧所適，驅車還向東。主人開舊館，留客醉新豐。樹繞溫泉綠，塵遮晚日紅。拂衣從此去，高步躡華嵩。
送袁太祝尉豫章:何幸遇休明，觀光來上京。相逢武陵客，獨送豫章行。隨牒牽黃綬，離群會墨卿。江南佳麗地，山水舊難名。
都下送辛大之鄂:南國辛居士，言歸舊竹林。未逢調鼎用，徒有濟川心。予亦忘機者，田園在漢陰。因君故鄉去，遙寄式微吟。
送席大:惜爾懷其寶，迷邦倦客游。江山歷全楚，河洛越成周。道路疲千里，鄉園老一丘。知君命不偶，同病亦同憂。
送賈升主簿之荊府:奉使推能者，勤王不暫閑。觀風隨按察，乘騎度荊關。送別登何處，開筵舊峴山。徵軒明日遠，空望郢門間。
送王大校書:導漾自。冢，東流為漢川。維桑君有意，解纜我開筵。雲雨從茲別，林端意渺然。尺書能不吝，時望鯉魚傳。
游江西留別富陽裴、劉二少府:西上游江西，臨流恨解攜。千山疊成嶂，萬水瀉為溪。石淺流難溯，藤長險易躋。誰憐問津者，歲晏此中迷。
廣陵別薛八一題作送友東歸:士有不得志，棲棲吳楚間。廣陵相遇罷，彭蠡泛舟還。檣出江中樹，波連海上山。風帆明日遠，何處更追攀。
送洗然弟進士舉:獻策金門去，承歡彩服違。以吾一日長，念爾聚星稀。昏定須溫席，寒多未授衣。桂枝如已擢，早逐雁南飛。
崔明府宅夜觀妓:白日既雲暮，朱顏亦已酡。畫堂初點燭，金幌半垂羅。長袖平陽曲，新聲子夜歌。從來慣留客，茲夕為誰多。
同盧明府早秋宴張郎中海亭:側聽弦歌宰，文書游夏徒。故園欣賞竹，為邑幸來蘇。華省曾聯事，仙舟復與俱。欲知臨泛久，荷露漸成珠。
盧明府早秋宴張郎中海園即事，得秋字一作盧象詩:邑有弦歌宰，翔鸞狎野鷗。眷言華省舊，暫拂海池游。鬱島藏深竹，前溪對舞樓。更聞書即事，雲物是清秋。
宴榮二山池一題作宴榮山人池亭:甲第開金穴，榮期樂自多。櫪嘶支遁馬，池養右軍鵝。竹引攜琴入，花邀載酒過。山公來取醉，時唱接罒離歌。
夏日與崔二十一同集衛明府宅一作宴衛明府宅遇北使:言避一時暑，池亭五月開。喜逢金馬客，同飲玉人杯。舞鶴乘軒至，游魚擁釣來。座中殊未起，簫管莫相催。
清明日宴梅道士房:林卧愁春盡，開軒覽物華。忽逢青鳥使，邀入赤鬆家。丹竈初開火，仙桃正落花。童顏若可駐，何惜醉流霞。
寒夜張明府宅宴:瑞雪初盈尺，寒宵始半更。列筵邀酒伴，刻燭限詩成。香炭金爐暖，嬌弦玉指清。醉來方欲卧，不覺曉雞鳴。
宴張別駕新齋:世業傳珪組，江城佐股肱。高齋徵學問，虛薄濫先登。講論陪諸子，文章得舊朋。士元多賞激，衰病恨無能。
與諸子登峴山:人事有代謝，往來成古今。江山留勝跡，我輩復登臨。水落魚梁淺，天寒夢澤深。羊公碑字在，讀罷淚沾襟。
與杭州薛司戶登樟亭樓作:水樓一登眺，半出青林高。帟幕英僚敞，芳筵下客叨。山藏伯禹穴，城壓伍胥濤。今日觀溟漲，垂綸學釣鰲。
尋天台山:吾友太乙子，餐霞卧赤城。欲尋華頂去，不憚惡溪名。歇馬憑雲宿，揚帆截海行。高高翠微里，遙見石梁橫。
同曹三御史行泛湖歸越:秋入詩人意，巴歌和者稀。泛湖同逸旅，吟會是思歸。白簡徒推薦，滄洲已拂衣。杳冥雲外去，誰不羡鴻飛。
晚泊潯陽望廬山:掛席幾千里，名山都未逢。泊舟潯陽郭，始見香爐峰。嘗讀遠公傳，永懷塵外蹤。東林精舍近，日暮但聞鐘。
陪張丞相登嵩陽樓:獨步人何在，嵩陽有故樓。歲寒問耆舊，行縣擁諸侯。林莽北彌望，沮漳東會流。客中遇知己，無復越鄉憂。
武陵泛舟:武陵川路狹，前棹入花林。莫測幽源里，仙家信幾深。水回青嶂合，雲度綠溪陰。坐聽閑猿嘯，彌清塵外心。
與顏錢塘登障樓望潮作:百裡聞雷震，鳴弦暫輟彈。府中連騎出，江上待潮觀。照日秋雲迥，浮天渤澥寬。驚濤來似雪，一坐凜生寒。
姚開府山池:主人新邸第，相國舊池台。館是招賢闢，樓因教舞開。軒車人已散，簫管鳳初來。今日龍門下，誰知文舉才。
夏日浮舟過陳大水亭一作浮舟過滕逸人別業:水亭涼氣多，閑棹晚來過。澗影見松竹，潭香聞芰荷。野童扶醉舞，山鳥助酣歌。幽賞未雲遍，煙光奈夕何。
與白明府游江:故人來自遠，邑宰復初臨。執手恨為別，同舟無異心。沿洄洲渚趣，演漾弦歌音。誰識躬耕者，年年梁甫吟。
游鳳林寺西嶺:共喜年華好，來游水石間。煙容開遠樹，春色滿幽山。壺酒朋情洽，琴歌野興閑。莫愁歸路暝，招月伴人還。
秋日陪李侍御渡松滋江:南紀西江闊，皇華御史雄。截流寧假楫，掛席自生風。僚寀爭攀鷁，魚龍亦避驄。坐聽白雪唱，翻入棹歌中。
陪獨孤使君同與蕭員外證登萬山亭:萬山青嶂曲，千騎使君游。神女鳴環佩，仙郎接獻酬。遍觀雲夢野，自愛江城樓。何必東南守，空傳沈隱侯。
秋登張明府海亭:海亭秋日望，委曲見江山。染翰聊題壁，傾壺一解顏。歌逢彭澤令，歸賞故園間。予亦將琴史，棲遲共取閑。
臨渙裴明府席遇張十一、房六:河縣柳林邊，河橋晚泊船。文叨才子會，官喜故人連。笑語同今夕，輕肥異往年。晨風理歸棹，吳楚各依然。
梅道士水亭:傲吏非凡吏，名流即道流。隱居不可見，高論莫能酬。水接仙源近，山藏鬼谷幽。再來迷處所，花下問漁舟。
游景空寺蘭若:龍象經行處，山腰度石關。屢迷青嶂合，時愛綠蘿閑。宴息花林下，高談竹嶼間。寥寥隔塵事，疑是入雞山。
陪李侍御訪聰上人禪居一作陪柏台友訪聰上人:欣逢柏台友，共謁聰公禪。石室無人到，繩床見虎眠。陰崖常抱雪，枯澗為生泉。出處雖雲異，同歡在法筵。
游精思觀回，王白雲在後:出谷未停午，到家日已曛。回瞻下山路，但見牛羊群。樵子暗相失，草蟲寒不聞。衡門猶未掩，佇立望夫君。
夏日辨玉法師茅齋:夏日茅齋里，無風坐亦涼。竹林深筍穊，藤架引梢長。燕覓巢窠處，蜂來造蜜房。物華皆可玩，花蕊四時芳。
與張折沖游耆闍寺:釋子彌天秀，將軍武庫才。橫行塞北盡，獨步漢南來。貝葉傳金口，山樓作賦開。因君振嘉藻，江楚氣雄哉。
游精思，題觀主山房:誤入桃源里，初憐竹徑深。方知仙子宅，未有世人尋。舞鶴過閑砌，飛猿嘯密林。漸通玄妙理，深得坐忘心。
宿立公房:支遁初求道，深公笑買山。何如石岩趣，自入戶庭間。苔澗春泉滿，蘿軒夜月閑。能令許玄度，吟卧不知還。
尋陳逸人故居:人事一朝盡，荒蕪三徑休。始聞漳浦卧，奄作岱宗游。池水猶含墨，風雲已落秋。今宵泉壑里，何處覓藏舟。
尋梅道士一作尋梅道士張山人:彭澤先生柳，山陰道士鵝。我來從所好，停策漢陰多。重以觀魚樂，因之鼓枻歌。崔徐跡未朽，千載揖清波。
陪姚使君題惠上人房:帶雪梅初暖，含煙柳尚青。來窺童子偈，得聽法王經。會理知無我，觀空厭有形。迷心應覺悟，客思未遑寧。
晚春題遠上人南亭:給園支遁隱，虛寂養身和。春晚群木秀，間關黃鳥歌。林棲居士竹，池養右軍鵝。炎月北窗下，清風期再過。
題大禹寺義公禪房:義公習禪處，結構依空林。戶外一峰秀，階前群壑深。夕陽連雨足，空翠落庭陰。看取蓮花凈，應知不染心。
尋白鶴岩張子容隱居:白鶴青岩半，幽人有隱居。階庭空水石，林壑罷樵漁。歲月青松老，風霜苦竹疏。睹茲懷舊業，回策返吾廬。
題融公蘭若一作題容山主蘭若:精舍買金開，流泉繞砌回。芰荷薰講席，松柏映香台。法雨晴飛去，天花晝下來。談玄殊未已，歸騎夕陽催。
過景空寺故融公蘭若或作過潛上人舊房、悼正弘禪師:池上青蓮宇，林間白馬泉。故人成異物，過客獨潸然。既禮新松塔，還尋舊石筵。平生竹如意，猶掛草堂前。
題張野人園廬:與君園廬並，微尚頗亦同。耕釣方自逸，壺觴趣不空。門無俗士駕，人有上皇風。何處先賢傳，惟稱龐德公。
李少府與楊九再來:弱歲早登龍，今來喜再逢。如何春月柳，猶憶歲寒松。煙火臨寒食，笙歌達曙鐘。喧喧鬥雞道，行樂羡朋從。
尋張五回夜園作:聞就龐公隱，移居近洞湖。興來林是竹，歸卧谷名愚。掛席樵風便，開軒琴月孤。歲寒何用賞，霜落故園蕪。
裴司士、員司戶見尋一題作裴司士見訪:府僚能枉駕，家醞復新開。落日池上酌，清風松下來。廚人具雞黍，稚子摘楊梅。誰道山公醉，猶能騎馬回。
春中喜王九相尋一題作晚春:二月湖水清，家家春鳥鳴。林花掃更落，徑草踏還生。酒伴來相命，開尊共解酲。當杯已入手，歌妓莫停聲。
李氏園林卧疾:我愛陶家趣，園林無俗情。春雷百卉坼，寒食四鄰清。伏枕嗟公乾，歸山羡子平。年年白社客，空滯洛陽城。
過故人莊:故人具雞黍，邀我至田家。綠樹村邊合，青山郭外斜。開筵面場圃，把酒話桑麻。待到重陽日，還來就菊花。
張七及辛大見尋南亭醉作一作張七及辛大見訪:山公能飲酒，居士好彈箏。世外交初得，林中契已並。納涼風颯至，逃暑日將傾。便就南亭里，餘尊惜解酲。
歲暮歸南山一題作歸故園作，一作歸終南山:北闕休上書，南山歸敝廬。不才明主棄，多病故人疏。白發催年老，青陽逼歲除。永懷愁不寐，松月夜窗虛。
南山下與老圃期種瓜:樵牧南山近，林閭北郭賒。先人留素業，老圃作鄰家。不種千株橘，惟資五色瓜。邵平能就我，開徑剪蓬麻。
溯江至武昌:家本洞湖上，歲時歸思催。客心徒欲速，江路苦邅回。殘凍因風解，新正度臘開。行看武昌柳，仿佛映樓台。
舟中曉望:掛席東南望，青山水國遙。舳艫爭利涉，來往接風潮。問我今何去，天台訪石橋。坐看霞色曉，疑是赤城標。
自洛之越:皇皇三十載，書劍兩無成。山水尋吳越，風塵厭洛京。扁舟泛湖海，長揖謝公卿。且樂杯中物，誰論世上名。
途中遇晴:已失巴陵雨，猶逢蜀阪泥。天開斜景遍，山出晚雲低。餘濕猶沾草，殘流尚入溪。今宵有明月，鄉思遠凄凄。
歸至郢中:遠游經海嶠，返棹歸山阿。日夕見喬木，鄉關在伐柯。愁隨江路盡，喜入郢門多。左右看桑土，依然即匪他。
夕次蔡陽館:日暮馬行疾，城荒人住稀。聽歌知近楚，投館忽如歸。魯堰田疇廣，章陵氣色微。明朝拜嘉慶，須著老萊衣。
他鄉七夕:他鄉逢七夕，旅館益羈愁。不見穿針婦，空懷故國樓。緒風初減熱，新月始臨秋。誰忍窺河漢，迢迢問鬥牛。
夜泊牛渚，趁薛八船不及:星羅牛渚夕，風退鷁舟遲。浦漵嘗同宿，煙波忽間之。榜歌空里失，船火望中疑。明發泛潮海，茫茫何處期。
曉入南山:瘴氣曉氛氳，南山復水雲。鯤飛今始見，鳥墜舊來聞。地接長沙近，江從汨渚分。賈生曾弔屈，予亦痛斯文。
夜渡湘水一作崔國輔詩:客舟貪利涉，暗裡渡湘川。露氣聞芳杜，歌聲識採蓮。榜人投岸火，漁子宿潭煙。行侶時相問，潯陽何處邊。
赴京途中遇雪:迢遞秦京道，蒼茫歲暮天。窮陰連晦朔，積雪滿山川。落雁迷沙渚，飢烏集野田。客愁空佇立，不見有人煙。
途次望鄉:客行愁落日，鄉思重相催。況在他山外，天寒夕鳥來。雪深迷郢路，雲暗失陽台。可嘆凄惶子，高歌誰為媒。
永嘉上浦館逢張八子容一題作永嘉浦逢張子容客卿:逆旅相逢處，江村日暮時。眾山遙對酒，孤嶼共題詩。廨宇鄰蛟室，人煙接島夷。鄉園萬餘里，失路一相悲。
宿武陽即事一作宿武陽川:川暗夕陽盡，孤舟泊岸初。嶺猿相叫嘯，潭嶂似空虛。就枕滅明燭，扣舷聞夜漁。雞鳴問何處，人物是秦餘。
渡揚子江:桂楫中流望，京江兩畔明。林開揚子驛，山出潤州城。海盡邊陰靜，江寒朔吹生。更聞楓葉下，淅瀝度秋聲。
田家元日:昨夜鬥回北，今朝歲起東。我年已強仕，無祿尚憂農。桑野就耕父，荷鋤隨牧童。田家占氣候，共說此年豐。
九日得新字:初九未成旬，重陽即此晨。登高聞古事，載酒訪幽人。落帽恣歡飲，授衣同試新。茱萸正可佩，折取寄情親。
除夜樂城逢張少府:雲海泛甌閩，風潮泊島濱。何知歲除夜，得見故鄉親。餘是乘槎客，君為失路人。平生復能幾，一別十餘春。
歲除夜會樂城張少府宅:疇昔通家好，相知無間然。續明催畫燭，守歲接長筵。舊曲梅花唱，新正柏酒傳。客行隨處樂，不見度年年。
寒夜:閨夕綺窗閉，佳人罷縫衣。理琴開寶匣，就枕卧重幃。夜久燈花落，薰籠香氣微。錦衾重自暖，遮莫曉霜飛。
賦得盈盈樓上女:夫婿久離別，青樓空望歸。妝成捲簾坐，愁思懶縫衣。燕子家家入，楊花處處飛。空床難獨守，誰為報金徽。
春意一題作春怨:佳人能畫眉，妝罷出簾帷。照水空自愛，折花將遺誰。春情多艷逸，春意倍相思。愁心極楊柳，一種亂如絲。
閨情:一別隔炎涼，君衣忘短長。裁縫無處等，以意忖情量。畏瘦疑傷窄，防寒更厚裝。半啼封裹了，知欲寄誰將。
美人分香:艷色本傾城，分香更有情。髻鬟垂欲解，眉黛拂能輕。舞學平陽態，歌翻子夜聲。春風狹斜道，含笑待逢迎。
傷峴山雲表觀主:少小學書劍，秦吳多歲年。歸來一登眺，陵谷尚依然。豈意餐霞客，溘隨朝露先。因之問閭里，把臂幾人全。
題梧州陳司馬山齋一作宋之問詩:南國無霜霰，連年對物華。青林暗換葉，紅蕊亦開花。春去無山鳥，秋來見海槎。流芳雖可悅，會自泣長沙。
歲除夜有懷一題作除夜:迢遞三巴路，羈危萬里身。亂山殘雪夜，孤燭異鄉人。漸與骨肉遠，轉於奴僕親。那堪正飄泊，來日歲華新。
登安陽城樓:縣城南面漢江流，江漲開成南雍州。才子乘春來騁望，群公暇日坐銷憂。樓台晚映青山郭，羅綺晴驕綠水洲。向夕波搖明月動，更疑神女弄珠游。
登萬歲樓:萬歲樓頭望故鄉，獨令鄉思更茫茫。天寒雁度堪垂淚，日落猿啼欲斷腸。曲引古堤臨凍浦，斜分遠岸近枯楊。今朝偶見同袍友，卻喜家書寄八行。
除夜有懷:五更鐘漏欲相催，四氣推遷往復回。帳里殘燈才去焰，爐中香氣盡成灰。漸看春逼芙蓉枕，頓覺寒銷竹葉杯。守歲家家應未卧，相思那得夢魂來。
春情:青樓曉日珠簾映，紅粉春妝寶鏡催。已厭交歡憐枕席，相將游戲繞池台。坐時衣帶縈纖草，行即裙裾掃落梅。更道明朝不當作，相期共鬥管弦來。
長安早春一作張子容詩:關戍惟東井，城池起北辰。咸歌太平日，共樂建寅春。雪盡青山樹，冰開黑水濱。草迎金埒馬，花伴玉樓人。鴻漸看無數，鶯歌聽欲頻。何當遂榮擢，歸及柳條新。
荊門上張丞相:共理分荊國，招賢愧不材。召南風更闡，丞相閣還開。覯止欣眉睫，沉淪拔草萊。坐登徐孺榻，頻接李膺杯。始慰蟬鳴柳，俄看雪間梅。四時年籥盡，千里客程催。日下瞻歸翼，沙邊厭曝鰓。佇聞宣室召，星象列三台。
陪張丞相登荊城樓，因寄薊州張使君及浪泊戍主劉家:薊門天北畔，銅柱日南端。出守聲彌遠，投荒法未寬。側身聊倚望，攜手莫同歡。白璧無瑕玷，青松有歲寒。府中丞相閣，江上使君灘。興盡回舟去，方知行路難。
陪張丞相祠紫蓋山，途經玉泉寺:望秩宣王命，齋心待漏行。青衿列胄子，從事有參卿。五馬尋歸路，雙林指化城。聞鐘度門近，照膽玉泉清。皂蓋依松憩，緇徒擁錫迎。天宮上兜率，沙界豁迷明。欲就終焉志，恭聞智者名。人隨逝水沒，波逐覆舟傾。想像若在眼，周流空復情。謝公還欲卧，誰與濟蒼生。
陪張丞相自松滋江東泊渚宮:放溜下松滋，登舟命楫師。詎忘經濟日，不憚沍寒時。洗幘豈獨古，濯纓良在茲。政成人自理，機息鳥無疑。雲物凝孤嶼，江山辨四維。晚來風稍急，冬至日行遲。臘響驚雲夢，漁歌激楚辭。渚宮何處是，川暝欲安之。
和張判官登萬山亭，因贈洪府都督韓公:韓公是襄士，日賞城西岑。結構意不淺，岩潭趣轉深。皇華一動詠，荊國幾謠吟。舊徑蘭勿剪，新堤柳欲陰。砌傍餘怪石，沙上有閑禽。自牧豫章郡，空瞻楓樹林。因聲寄流水，善聽在知音。耆舊眇不接，崔徐無處尋。物情多貴遠，賢俊豈無今。遲爾長江暮，澄清一洗心。
和宋太史北樓新亭:返耕意未遂，日夕登城隅。誰道山林近，坐為符竹拘。麗譙非改作，軒檻是新圖。遠水自。冢，長雲吞具區。願隨江燕賀，羞逐府僚趨。欲識狂歌者，丘園一豎儒。
贈蕭少府:上德如流水，安仁道若山。聞君秉高節，而得奉清顏。鴻漸升儀羽，牛刀列下班。處腴能不潤，居劇體常閑。去詐人無諂，除邪吏息姦。欲知清與潔，明月照澄灣。
秦中苦雨思歸，贈袁左丞、賀侍郎:苦學三十載，閉門江漢陰。用賢遭聖日，羈旅屬秋霖。豈直昏墊苦，亦為權勢沈。二毛催白發，百鎰罄黃金。淚憶峴山墮，愁懷湘水深。謝公積憤懣，莊舄空謠吟。躍馬非吾事，狎鷗宜我心。寄言當路者，去矣北山岑。
同張明府碧溪贈答:別業聞新制，同聲和者多。還看碧溪答，不羡綠珠歌。自有陽台女，朝朝拾翠過。綺筵鋪錦繡，妝牖閉藤蘿。秩滿休閑日，春餘景氣和。仙鳧能作伴，羅襪共凌波。曲島尋花藥，回潭折芰荷。更憐斜日照，紅粉艷青娥。
久滯越中，貽謝南池、會稽賀少府:陳平無產業，尼父倦東西。負郭昔雲翳，問津今亦迷。未能忘魏闕，空此滯秦稽。兩見夏雲起，再聞春鳥啼。懷仙梅福市，訪舊若耶溪。聖主賢為寶，君何隱遁棲。
送韓使君除洪州都曹韓公父常為襄州使:述職撫荊衡，分符襲寵榮。往來看擁傳，前後賴專城。勿翦棠猶在，波澄水更清。重推江漢理，旋改豫章行。召父多遺愛，羊公有令名。衣冠列祖道，耆舊擁前旌。峴首晨風送，江陵夜火迎。無才慚孺子，千里愧同聲。
送莫甥兼諸昆弟從韓司馬入西軍:念爾習詩禮，未曾違戶庭。平生早偏露，萬里更飄零。坐棄三牲養，行觀八陣形。飾裝辭故里，謀策赴邊庭。壯志吞鴻鵠，遙心伴鶺鴒。所從文且武，不戰自應寧。
峴山送蕭員外之荊州:峴山江岸曲，郢水郭門前。自古登臨處，非今獨黯然。亭樓明落照，井邑秀通川。澗竹生幽興，林風入管弦。再飛鵬激水，一舉鶴沖天。佇立三荊使，看君駟馬旋。
送王昌齡之嶺南:洞庭去遠近，楓葉早驚秋。峴首羊公愛，長沙賈誼愁。土毛無縞紵，鄉味有槎頭。已抱沈痼疾，更貽魑魅憂。數年同筆硯，茲夕間衾裯。意氣今何在，相思望鬥牛。
峴山送張去非游巴東一題作峴山亭送朱大:峴山南郭外，送別每登臨。沙岸江村近，松門山寺深。一言予有贈，三峽爾將尋。祖席宜城酒，徵途雲夢林。蹉跎游子意，眷戀故人心。去矣勿淹滯，巴東猿夜吟。
奉先張明府休沐還鄉，海亭宴集探得階字:自君理畿甸，予亦經江淮。萬里書信斷，數年雲雨乖。歸來休浣日，始得賞心諧。朱紱恩雖重，滄洲趣每懷。樹低新舞閣，山對舊書齋。何以發秋興，陰蟲鳴夜階。
宴張記室宅:甲第金張館，門庭車騎多。家封漢陽郡，文會楚材過。曲島浮觴酌，前山入詠歌。妓堂花映發，書閣柳逶迤。玉指調箏柱，金泥飾舞羅。寧知書劍者，歲月獨蹉跎。
宴崔明府宅夜觀妓:畫堂觀妙妓，長夜正留賓。燭吐蓮花艷，妝成桃李春。髻鬟低舞席，衫袖掩歌唇。汗濕偏宜粉，羅輕詎著身。調移箏柱促，歡會酒盃頻。倘使曹王見，應嫌洛浦神。
盧明府九日峴山宴袁使君、張郎中、崔員外:宇宙誰開闢，江山此鬱盤。登臨今古用，風俗歲時觀。地理荊州分，天涯楚塞寬。百城今刺史，華省舊郎官。共美重陽節，俱懷落帽歡。酒邀彭澤載，琴輟武城彈。獻壽先浮菊，尋幽或藉蘭。煙虹鋪藻翰，松竹掛衣冠。叔子神如在，山公興未闌。傳聞騎馬醉，還向習池看。
登龍興寺閣:閣道乘空出，披軒遠目開。逶迤見江勢，客至屢緣回。茲郡何填委，遙山復幾哉。蒼蒼皆草木，處處盡樓台。驟雨一陽散，行舟四海來。鳥歸餘興遠，周覽更裴回。
登總持寺浮圖:半空躋寶塔，晴望盡京華。竹繞渭川遍，山連上苑斜。四門開帝宅，阡陌俯人家。累劫從初地，為童憶聚沙。一窺功德見，彌益道心加。坐覺諸天近，空香送落花。
與崔二十一游鏡湖，寄包、賀二公:試覽鏡湖物，中流到底清。不知鱸魚味，但識鷗鳥情。帆得樵風送，春逢穀雨晴。將探夏禹穴，稍背越王城。府掾有包子，文章推賀生。滄浪醉後唱，因此寄同聲。
夜登孔伯昭南樓，時沈太清、朱升在座:誰家無風月，此地有琴尊。山水會稽郡，詩書孔氏門。再來值秋杪，高閣夜無喧。華燭罷然蠟，清弦方奏鵾。沈生隱侯胤，朱子買臣孫。好我意不淺，登茲共話言。
陪盧明府泛舟回作:百裡行春返，清流逸興多。鷁舟隨雁泊，江火共星羅。已救田家旱，仍醫俗化訛。文章推後輩，風雅激頹波。高岸迷陵谷，新聲滿棹歌。猶憐不才子，白首未登科。
臘月八日於剡縣石城寺禮拜:石壁開金像，香山倚鐵圍。下生彌勒見，迴向一心歸。竹柏禪庭古，樓台世界稀。夕嵐增氣色，餘照發光輝。講席邀談柄，泉堂施浴衣。願承功德水，從此濯塵機。
同獨孤使君東齋作:郎官舊華省，天子命分憂。襄土歲頻旱，隨車雨再流。雲陰自南楚，河潤及東周。廨宇宜新霽，田家賀有秋。竹間殘照入，池上夕陽浮。寄謝東陽守，何如八詠樓。
同王九題就師山房:晚憩支公室，故人逢右軍。軒窗避炎暑，翰墨動新文。竹蔽檐前日，雨隨階下雲。周游清蔭遍，吟卧夕陽曛。江靜棹歌歇，溪深樵語聞。歸途未忍去，攜手戀清芬。
冬至後過吳、張二子檀溪別業:卜築因自然，檀溪不更穿。園廬二友接，水竹數家連。直與南山對，非關選地偏。草堂時偃曝，蘭枻日周旋。外事情都遠，中流性所便。閑垂太公釣，興發子猷船。餘亦幽棲者，經過竊慕焉。梅花殘臘月，柳色半春天。鳥泊隨陽雁，魚藏縮項鯿。停杯問山簡，何似習池邊。
韓大使東齋會岳上人、諸學士:郡守虛陳榻，林間召楚材。山川祈雨畢，雲物喜晴開。抗禮尊縫掖，臨流揖渡杯。徒攀朱仲李，誰薦和羹梅。翰墨緣情制，高深以意裁。滄洲趣不遠，何必問蓬萊。
上巳日澗南園期王山人、陳七諸公不至:搖艇候明發，花源弄晚春。在山懷綺季，臨漢憶荀陳。上巳期三月，浮杯興十旬。坐歌空有待，行樂恨無鄰。日晚蘭亭北，煙開曲水濱。浴蠶逢奼女，採艾值幽人。石壁堪題序，沙場好解紳。群公望不至，虛擲此芳晨。
齒坐呈山南諸隱:習公有遺坐，高在白雲陲。樵子不見識，山僧賞自知。以餘為好事，攜手一來窺。竹露閑夜滴，松風清晝吹。從來抱微尚，況復感前規。於此無奇策，蒼生奚以為。
來闍黎新亭作:八解禪林秀，三明給苑才。地偏香界遠，心凈水亭開。傍險山查立，尋幽石徑回。瑞花長自下，靈藥豈須栽。碧網交紅樹，清泉盡綠苔。戲魚聞法聚，閑鳥誦經來。棄象玄應悟，忘言理必該。靜中何所得，吟詠也徒哉。
西山尋辛諤:漾舟尋水便，因訪故人居。落日清川里，誰言獨羡魚。石潭窺洞徹，沙岸歷紆徐。竹嶼見垂釣，茅齋聞讀書。款言忘景夕，清興屬涼初。回也一瓢飲，賢哉常晏如。
題長安主人壁:久廢南山田，叨陪東閣賢。欲隨平子去，猶未獻甘泉。枕籍琴書滿，褰帷遠岫連。我來如昨日，庭樹忽鳴蟬。促織驚寒女，秋風感長年。授衣當九月，無褐竟誰憐。
行出東山望漢川一題作行至漢川作:異縣非吾土，連山盡綠篁。平田出郭少，盤阪入雲長。萬壑歸於漢，千峰劃彼蒼。猿聲亂楚峽，人語帶巴鄉。石上攢椒樹，藤間綴蜜房。雪餘春未暖，嵐解晝初陽。徵馬疲登頓，歸帆愛渺茫。坐欣沿溜下，信宿見維桑。
夜泊宣城界一題作旅行欲泊宣州界:西塞沿江島，南陵問驛樓。湖平津濟闊，風止客帆收。去去懷前浦，茫茫泛夕流。石逢羅剎礙，山泊敬亭幽。火識梅根冶，煙迷楊葉洲。離家復水宿，相伴賴沙鷗。
下贛石:贛石三百裡，沿洄千嶂間。沸聲常活活，洊勢亦潺潺。跳沫魚龍沸，垂藤猿狖攀。榜人苦奔峭，而我忘險艱。放溜情彌愜，登艫目自閑。暝帆何處宿，遙指落星灣。
初年樂城館中卧疾懷歸作:異縣天隅僻，孤帆海畔過。往來鄉信斷，留滯客情多。臘月聞雷震，東風感歲和。蟄蟲驚戶穴，巢鵲眄庭柯。徒對芳尊酒，其如伏枕何。歸嶼理舟楫，江海正無波。
醉後贈馬四:四海重然諾，吾嘗聞白眉。秦城游俠客，相得半酣時。
贈王九:日暮田家遠，山中勿久淹。歸人須早去，稚子望陶潛。
登峴山亭，寄晉陵張少府:峴首風湍急，雲帆若鳥飛。憑軒試一問，張翰欲來歸。
送朱大入秦:游人武陵去，寶劍直千金。分手脫相贈，平生一片心。
送友人之京:君登青雲去，予望青山歸。雲山從此別，淚濕薜蘿衣。
送張郎中遷京:碧溪常共賞，朱邸忽遷榮。豫有相思意，聞君琴上聲。
同張將薊門觀燈:異俗非鄉俗，新年改故年。薊門看火樹，疑是燭龍燃。
張郎中梅園中:綺席鋪蘭杜，珠盤折芰荷。故園留不住，應是戀弦歌。
北澗泛舟:北澗流恆滿，浮舟觸處通。沿洄自有趣，何必五湖中。
春曉:春眠不覺曉，處處聞啼鳥。夜來風雨聲，花落知多少。
洛中訪袁拾遺不遇:洛陽訪才子，江嶺作流人。聞說梅花早，何如北地春。
尋菊花潭主人不遇:行至菊花潭，村西日已斜。主人登高去，雞犬空在家。
檀溪尋故人一題作檀溪尋古:花伴成龍竹，池分躍馬溪。田園人不見，疑向洞中棲。
揚子津望京口:北固臨京口，夷山近海濱。江風白浪起，愁殺渡頭人。
同儲十二洛陽道中作:珠彈繁華子，金羈游俠人。酒酣白日暮，走馬入紅塵。
初下浙江舟中口號:八月觀潮罷，三江越海潯。回瞻魏闕路，空復子牟心。
宿建德江:移舟泊煙渚，日暮客愁新。野曠天低樹，江清月近人。
問舟子:向夕問舟子，前程復幾多。灣頭正堪泊，淮里足風波。
戲題一作戲贈主人:客醉眠未起，主人呼解酲。已言雞黍熟，復道瓮頭清。
